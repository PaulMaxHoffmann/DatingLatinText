inistrent aliquid quo malis Reipublicae medearis  Leges inutiles si sine magno malo non queant abrogari paulatim sunt antiquandae aut certe corrigendae Nam ut periculosum est temere nouare leges ita necesse est ut curationem pro corporum ratione sic leges ad praesentem Reipublicae statum accommodare quaedam salubriter instituta salubrius abrogantur  Multae leges recte quidam sunt institutae sed eas officiorum prauitas ad pessimos usus detorsit Nihil autem perniciosius bona lege ad malas res deflexa Ab his igitur tollendis aut emendandis non oportet Principem fisci factura deterreri Nec enim compendium est quod sit cum honesti dispendio coniunctum maxime cum sint eius generis ut plausibilis etiam sit earum abrogatio Neque uero sibi blandiatur si leges huiusmodi compluribus in locis inualuerunt ac diutina iam consuetudine inueteratae sunt Nec enim hominum numero constat honesti natura et hoc diligentius est tollendum quo magis inueterauit malum Et ut unam atque alteram exempli gratia commemorem receptum est nonnullis in locis ut peregre mortui bona occupet Praefectus aliquis Regis nomine id cum salubriter sit institutum nempe ne hospitis res sibi uindicent ad quos iure non pertinent et tantisper sint in manibus Praefecti donec exstent haeredes certi nunc iniquissime huc detortum est ut siue exstet haeres siue non exstet hospitis bona ad fiscum pertineant  Recte quondam institutum ut quod apud furem deprehensum repertum esset rerum id Princeps aut huius nomine Magistratus occuparet nimirum ob id ne si passim eas uindicandi ius esset per fraudem ad alienos dominos aberrent uerum simul atque constaret cuius essent tum illi restituerentur At nunc quidam quidquid apud furem compererint id non minus suum esse ducunt ac si ex paterna haereditate obuenisset Quod et ipsi satis intelligunt impudenter iniquum esse sed honesti ratio lucri ratione uincitur  Olim bono consilio fuit inductum ut in confiniis ditionum essent Praefecti qui importationum aut exportationum curam agerent nimirum quo negociator aut uiator tutus a latrociniis commearet ut si quid cui foret ereptum Princeps intra suae quisque ditionis limites curaret uti nec damno plecteretur negociator nec praedo esset impunitus et fortasse tum ciuilitatis gratia dari coeptum est nonnihil a negociatoribus At nunc passim huiusmodi portoriis retinetur uiator uexantur hospites expilantur negociatores et cum indies crescat exactio tamen de tuendis illis nulla mentio est Ita cuius gratia primum constitutio nata fuit penitus sublatum est et res salubriter instituta uitio administrantium prorsus in Tyrannidem uersa est Constitutum est olim ut res naufragio eiectae Praefecto maris occuparentur non ut in illius aut in Principis ius caderent sed ut per hos caueretur ne ab iniustis dominis occuparentur et ita demum publicae fierent si nullus exstaret qui iure uindicaret At hodie quibusdam in locis quidquid quocumque modo periit in mari id ueluti suum occupat Praefectus ipso mari immitior Nam quod tempestas reliquum fecit miseris id ille uelut altera tempestas eripit Vide igitur ut omnia in diuersum exierint Fur punitur quod rem alienam occuparit atqui idem facit Magistratus in hoc adhibitus ne fieret et per hunc bis spoliatur dominus rei in hoc ipsum constitutum ne quid cui periret Et per hos maxime uexantur ac spoliantur negociatores qui hoc consilio sunt inducti ne uexaretur aut spoliaretur uiator Et per hos fit ne bona redeant ad iustum dominum quos lex in hoc adhibuerat ne penes alienum dominum essent Sunt huiusmodi plurimae constitutiones apud multas nationes non minus iniquae quam ipsa iniquitas Verum non est huius instituti rem publicam ullam taxare has ut omnium fere communes et omnium iudicio damnatas docendi gratia recensuimus Et sunt fortasse quae citra tumultum antiquari non possint at horum antiquatio fauorem etiam conciliat Principi et qua nullum lucrum oportet uideri maius honestam opinionem  Ut Principe sic lege nihil oportet esse communius aut aequius alioqui fit ut quod egregie Graecus ille sapiens dixit Nihil aliud sint leges quam casses aranearum quos maiores aues facile perrumpunt muscis dumtaxat irretitis  Quemadmodum Princeps ita et lex semper esse debet propensior ad ignoscendum quam ad puniendum siue quod per se benignius siue quod magis respondet ad mores Dei cuius ira lentissime ad uindictam procedit siue quod non recte elapsus ad poenam repeti potest iniuste damnato succurri non potest Is etiam si non periit quis tamen alterius aestimabit dolorem Legimus olim huiusmodi fuisse non Principes sed Tyrannos a quorum factis oportet Christianum Principem quam longissime abesse qui scelera commissa suis priuatis incommodis aestimarent ut iis leue furtum esset si quis pauperculum bonis nudatum una cum uxore et liberis ad laqueum aut mendicitatem adigat grauissimum uero et multis dignum crucibus si quis Principalem fiscum aut rapacem Quaestorem uel nummulo fraudasset Item maiestatem laesam clamitarent si quis de pessimo quoque Principe mutiret aut de pestilente Magistratu paullo liberius loqueretur cum Adrianus Imperator Ethnicus alioqui nec inter bonos habendus Principes laesae maiestatis crimen numquam admiserit et ne crudelissimus quidem Nero delationes huiusmodi admodum affectarit Et alius quidam neglectis in totum huiusmodi criminibus dixerit In ciuitate libera linguas item liberas esse oportet Nullis igitur commissis facilius ac libentius ignoscet bonus Princeps quam quae ad priuatam suam iniuriam pertinent Nam cui facilius est eiusmodi contemnere quam Principi At huic ulcisci quam facile est tam est inuidiosum et indecorum Cum enim ultio pusilli et humilis animi sit argumentum nihil minus competit in Principem quem oportet animo esse excelso magnoque Non satis est Principem ab omni crimine abesse ni criminis etiam suspicione specieque uacauerit Quamobrem non solum perpendet quid mereatur is qui deliquit in Principem sed quid alii iudicaturi sint de Principe et suae dignitatis respectu nonnumquam ignoscet immerenti et suae consulens famae ueniam dabit uenia indignis  Neque statim illud occlamet aliquis hac ratione parum consuli Principum maiestati quam sacrosanctam et inuiolatam esse e Republica potissimum est Imo non alia uia rectius consulitur illius magnitudini si populus intelligat eum tam uigilantem ut nihil eum fallat tam sapientem ut intelligat quibus in rebus sita sit uera Principis maiestas tam clementem ut nihil suarum iniuriarum ulturus sit nisi cogeret utilitatis publicae ratio Caesaris Augusti maiestatem et clariorem et tutiorem reddidit Cinnae donata uenia cum tot suppliciis nihil profecisset Is demum Principis maiestatem laedit quisquis id imminuit quo uere magnus est at animi bonis magnus est et populi rebus sua sapientia florentibus magnus est Haec qui deterit maiestatis est accusandus Plurimum enim aberrant nec prorsus intelligunt ueram Principis maiestatem qui sic eam putant augeri si quam minimum ualeant leges et publica libertas quasi duae quaedam res sint Princeps et Respublica Quod si facienda est collatio inter ea quae natura coniunxit ne componat se Rex cum quolibet suorum sed cum uniuerso Reipublicae corpore Ita uidebit quanto pluris sit illa tot egregios uiros ac foeminas complectens quam unicum Principis caput Respublica etiam si Princeps desit tamen erit Respublica Floruerunt enim etiam amplissima imperia nullo Principe uelut in Democratia Romanorum et Atheniensium at Princeps esse nullo modo potest sine Republica denique Respublica Principem complectitur non contra Quid est enim quod Principem tantum facit nisi consensus obsequentium At qui suis bonis hoc est uirtutibus magnus est is etiam adempto imperio magnus erit Proinde palam est istos peruersissime iudicare qui Principis dignitatem his rebus metiuntur quae Principis amplitudine sunt indignae Proditorem uocant nam id uocabulum odiosissimum esse uolunt qui Principem ad ea deflectentem quae nec ipsi decora sunt aut tuta nec patriae conducibilia liberis consiliis ad meliora reuocat At qui illum plebeiis opinionibus corrumpit qui in uoluptates sordidas qui in comessationes in aleam et alia id genus dedecora praecipitat num is dignitati Principis consulit Fidem uocant quoties per assentationem stulto Principi mos geritur proditionem si quis turpibus coeptis obsistat Imo nemo minus amicus est Principi quam qui turpiter assentando dementat et abducit a recto qui bellis inuoluit qui persuadet expilationes populi qui tyrannidis artem docet qui illum bonis omnibus facit inuisum haec est uera proditio et non uno supplicio digna Plato uult gnomophulakas hoc est eos qui seruandis legibus praefecti sunt incorruptissimos esse Et bonus Princeps in nullos debet seuerius animaduertere quam in eos qui corrupte leges administrant quamquam ipse Princeps gnomophulakohn primus est Expedit igitur ut leges sint quam paucissimae deinde quam aequissimae et ad publicam utilitatem conducibiles praeterea populo quam maxime notae unde ueteres eas in tabulis et albo descriptas publicitus exhibebant quo cunctis essent conspicuae Foedum est enim quosdam legibus cassium uti uice nimirum hoc agentes ut quam plurimos irretiant non consulentes Reipublicae sed ueluti praedam captantes Postremo ut uerbis apertis minimeque perplexis descriptae ut ne magnopere sit opus quaestuosissimo isto hominum genere qui se Iureconsultos uocant et Aduocatos quae sane professio quondam Optimatibus uiris fuit peculiaris et dignitatis habebat plurimum lucri quam minimum nunc et hanc corrupit quaestus nihil non uitians Plato negat ullum hostem exsistere posse pestilentiorem patriae quam eum qui leges arbitrio subiiciat hominis quae sub optimo Principe ualent plurimum Caput septimum De magistratibus et officiis  Princeps quam integritatem in se praestat eamdem debet aut certe proximam a suis officiariis exigere Neque satis esse ducat mandasse magistratus sed plurimum refert quomodo mandet deinde uigilandum ut incorrupte mandatis fungantur Prudenter et grauiter admonet Aristoteles frustra condi bonas leges nisi sint quorum opera 
