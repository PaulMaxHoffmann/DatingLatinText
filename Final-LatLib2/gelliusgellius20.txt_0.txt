 I Disceptatio Sex Caecilii iureconsulti et Favorini philosophi de legibus duodecim tabularum I Sextus Caecilius in disciplina iuris atque in legibus populi Romani noscendis interpretandisque scientia usu auctoritateque inlustri fuit II Ad eum forte in area Palatina cum salutationem Caesaris opperiremur philosophus Favorinus accessit conlocutusque est nobis multisque aliis praesentibus III In illis tunc eorum sermonibus orta mentiost legum decemviralium quas decemviri eius rei gratia a populo creati conposuerunt in duodecim tabulas conscripserunt IV Eas leges cum Sex Caecilius inquisitis exploratisque multarum urbium legibus eleganti atque absoluta brevitate verborum scriptas diceret sit inquit hoc Favorinus in pleraque earum legum parte ita uti dicis non enim minus cupide tabulas istas duodecim legi quam illos duodecim libros Platonis de legibus Sed quaedam istic esse animadvertuntur aut obscurissima aut durissima aut lenia contra nimis et remissa aut nequaquam ita ut scriptum est consistentia V Obscuritates inquit Sex Caecilius non adsignemus culpae scribentium sed inscitiae non adsequentium quamquam hi quoque ipsi qui quae scripta sunt minus percipiunt culpa vacant VI Nam longa aetas verba atque mores veteres oblitteravit quibus verbis moribusque sententia legum conprehensa est Trecentesimo quippe anno post Romam conditam tabulae conpositae scriptaeque sunt a quo tempore ad hunc diem anni esse non longe minus sescenti videntur VII Dure autem scriptum esse in istis legibus quid existimari potest nisi duram esse legem putas quae iudicem arbitrumve iure datum qui ob rem dicendam pecuniam accepisse convictus est capite poenitur aut quae furem manifestum ei cui furtum factum est in servitutem tradit nocturnum autem furem ius occidendi tribuit VIII Dic enim quaeso dic vir sapientiae studiosissime an aut iudicis illius perfidiam contra omnia iura divina atque humana iusiurandum suum pecunia vendentis aut furis manifesti intolerandam audaciam aut nocturni grassatoris insidiosam violentiam non dignam esse capitis poena existumes IX Noli inquit Favorinus ex me quaerere quid ego existumem Scis enim solitum esse me pro disciplina sectae quam colo inquirere potius quam decernere X Sed non levis existimator neque aspernabilis est populus Romanus cui delicta quidem istaec vindicanda poenae tamen huiuscemodi nimis durae esse visae sunt passus enim est leges istas de tam inmodico supplicio situ atque senio emori XI Sicut illud quoque non humaniter scriptum improbavit quod si homo in ius vocatus morbo aut aetate aeger ad ingrediendum invalidus est arcera non sternitur sed ipse aufertur et iumento imponitur atque ex domo sua ad praetorem in comitium nova funeris facie effertur Quam enim ob causam morbo adfectus et ad respondendum pro sese non idoneus iumento adhaerens in ius adversario deportatur XII Quod vero dixi videri quaedam esse inpendio molliora nonne tibi quoque videtur nimis esse dilutum quod ita de iniuria poenienda scriptum est Si iniuriam alteri faxit viginti quinque aeris poenae sunto Quis enim erit tam inops quem ab iniuriae faciendae libidine viginti quinque asses deterreant XIII Itaque cum eam legem Labeo quoque vester in libris quos ad duodecim tabulas conscripsit non probaret  inquit L Veratius fuit egregie homo inprobus atque inmani vecordia Is pro delectamento habebat os hominis liberi manus suae palma verberare Eum servus sequebatur ferens crumenam plenam assium ut quemque depalmaverat numerari statim secundum duodecim tabulas quinque et viginti asses iubebat Propterea inquit praetores postea hanc abolescere et relinqui censuerunt iniuriisque aestumandis recuperatores se daturos edixerunt XIV Nonnulla autem in istis legibus ne consistere quidem sicuti dixi visa sunt velut illa lex talionis cuius verba nisi memoria me fallit haec sunt si membrum rupit ni cum e pacto talio esto XV Praeter enim ulciscendi acerbitatem ne procedere quoque exsecutio iustae talionis potest Nam cui membrum ab alio ruptum est si ipsi itidem rumpere per talionem velit quaero an efficere possit rumpendi pariter membri aequilibrium In qua re primum ea difficultas est inexplicabilis XVI Quid si membrum inquit alteri inprudens ruperit quod enim per inprudentiam factum est retaliari per inprudentiam debet Ictus quippe fortuitus et consultus non cadunt sub eiusdem talionis similitudinem Quonam igitur modo inprudentem poterit imitari qui in exsequenda talione non licentiae ius habet sed inprudentiae XVII Sed et si prudens ruperit nequaquam patietur aut altius se laedi aut latius Quod cuiusmodi libra atque mensura caveri possit non reperio XVIII Quin etiam si quid plus erit aliterve conmissum res fiet ridiculae atrocitatis ut contraria actio mutuae talionis oriatur et adolescat infinita quaedam reciprocatio talionum XIX Nam de inmanitate illa secandi partiendique humani corporis si unus ob pecuniam debitam iudicatus addictusque sit pluribus non libet meminisse et piget dicere Quid enim videri potest efferatius quid ab hominis ingenio diversius quam quod membra et artus inopis debitoris saevissimo laniatu distrahebantur sicuti nunc bona venum distrahuntur XX Tum Sex Caecilius amplexus utraque manu Favorinum tu es inquit unus profecto in nostra memoria non Graiae modo sed Romanae quoque rei peritissimus Quis enim philosophorum disciplinae suae leges tam scite atque docte callet quam leges tu nostras decemvirales percalluisti XXI sed quaeso tecum tamen degrediare paulisper e curriculis istis disputationum vestrarum academicis omissoque studio quicquid lubitum est arguendi tuendique consideres gravius cuimodi sint ea quae reprehendisti nec ideo contemnas legum istarum antiquitates quod plerisque ipse iam populus Romanus uti desiverit XXII Non enim profecto ignoras legum opportunitates et medelas pro temporum moribus et pro rerum publicarum generibus ac pro utilitatum praesentium rationibus proque vitiorum quibus medendum est fervoribus mutari atque flecti neque uno statu consistere quin ut facies caeli et maris ita rerum atque fortunae tempestatibus varientur XXIII Quid salubrius visum est rogatione illa Stolonis iugerum de numero praefinito quid utilius plebisscito Voconio de coercendis mulierum hereditatibus quid tam necessarium existimatum est propulsandae civium luxuriae quam lex Licinia et Fannia aliaeque item leges sumptuariae Omnia tamen haec oblitterata et operta sunt civitatis opulentia quasi quibusdam fluctibus exaestuantis XXIV Sed cur tibi esse visa est inhumana lex omnium mea quidem sententia humanissima quae iumentum dari iubet aegro aut seni in ius vocato Verba sunt haec de lege si in ius vocat XXV Si morbus aevitasve vitium escit qui in ius vocabit iumentum dato si nolet arceram ne sternito XXVI An tu forte morbum appellari hic putas aegrotationem gravem cum febri rapida et quercera iumentumque dici pecus aliquod unicum tergo vehens ac propterea minus fuisse humanum existumas aegrotum domi suae cubantem iumento inpositum in ius rapi Hoc mi Favorine nequaquam ita est XXVII Nam morbus in lege ista non febriculosus neque nimium gravis sed vitium aliquod inbecillitatis atque invalentiae demonstratur non periculum vitae ostenditur Ceteroqui morbum vehementiorem vim graviter nocendi habentem legum istarum scriptores alio in loco non per se morbum sed morbum sonticum appellant XXVIII Iumentum quoque non id solum significat quod nunc dicitur sed vectaculum etiam quod adiunctis pecoribus trahebatur veteres nostri iumentum a iungendo dixerunt XXIX Arcera autem vocabatur plaustrum tectum undique et munitum quasi arca quaedam magna vestimentis instrata qua nimis aegri aut senes portari cubantes solebant XXX Quaenam tibi igitur acerbitas esse visa est quod in ius vocato paupertino homini vel inopi qui aut pedibus forte aegris esset aut quo alio casu ingredi non quiret plaustrum esse dandum censuerunt neque insterni tamen delicate arceram iusserunt quoniam satis esset invalido cuimodi vectaculum Atque id fecerunt ne causatio ista aegri corporis perpetuam vacationem daret fidem detractantibus iurisque actiones declinantibus XXXI Sed enim ipsum vide Iniurias factas quinque et viginti assibus sanxerunt Non omnino omnes mi Favorine iniurias aere isto pauco diluerunt tametsi haec ipsa paucitas assium grave pondus aeris fuit nam librariis assibus in ea tempestate populus usus est XXXII Sed iniurias atrociores ut de osse fracto non liberis modo verum etiam servis factas inpensiore damno vindicaverunt quibusdam autem iniuriis talionem quoque adposuerunt XXXIII Quam quidem tu talionem vir optime iniquius paulo insectatus es ac ne consistere quidem dixisti lepida quadam sollertia verborum quoniam talioni par non sit talio neque rumpi membrum facile possit ad alterius rupturae ut ais tu aequilibrium XXXIV Verum est mi Favorine talionem parissimam fieri difficillime Sed decemviri minuere atque exstinguere volentes huiuscemodi violentiam pulsandi atque laedendi talione eo quoque metu coercendos esse homines putaverunt neque eius qui membrum alteri rupisset et pacisci tamen de talione redimenda nollet tantam esse habendam rationem arbitrati sunt ut an prudens inprudensne rupisset spectandum putarent aut talionem in eo vel ad amussim aequiperarent vel in librili perpenderent sed potius eundem animum eundemque impetum in eadem parte corporis rumpenda non eundem quoque casum exigi voluerunt quoniam modus voluntatis praestari posset casus ictus non posset XXXV Quod si ita est ut dico et ut ipse aequitatis habitus demonstrat taliones illae tuae reciprocae argutiores profecto quam veriores fuerunt XXXVI Sed quoniam acerbum quoque esse hoc genus poenae putas vae obsecro te ista acerbitas est si idem fiat in te quod tute in alio feceris praesertim cum habeas facultatem paciscendi et non necesse sit pati talionem nisi eam tu elegeris XXXVII Quod edictum autem praetorum de aestimandis iniuriis probabilius esse existimas nolo hoc ignores hanc quoque ipsam talionem ad aestimationem iudicis redigi necessario solitam XXXVIII Nam si reus qui depecisci noluerat iudici t
