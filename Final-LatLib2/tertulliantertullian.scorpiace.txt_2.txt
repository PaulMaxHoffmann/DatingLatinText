n gradus aestuent Aut quomodo multae mansiones apud patrem si non pro uarietate meritorum Quomodo et stella ab stella distabit in gloria nisi pro diuersitate radiorum  Porro et si fidei propterea congruebat sublimitati et claritatis aliqua prolatio tale quid esse oportuerat illud emolumenti quod magno constaret labore cruciatu tormento morte Sed respice conpensationem cum Caro et anima dependitur  quibus in homine carius nihil est alterum manus dei alterum flatus  ipsa dependi in profectum quorum est profectus ipsa erogari quae lucri fiant eadem pretia quae et merces  Prospexerat et alias deus inbecillitates condicionis humanae aduersarii insidias rerum tallacias saeculi retia etiam post lauacrum periclitaturam fidem perituros plerosque rursum post salutem qui uestitum obsoletassent nuptialem qui faculis oleum non praeparassent qui requirendi per montes et saltus et umeris essent reportandi Posuit igitur secunda solacia et extrema praesidia dimicationem martyrii et lauacrum sanguinis exinde secuturum  De cuius felicitate Dauid beati quorum dimissae sunt iniquitates et quorum tecta sunt peccata Beatus cui non inputauerit deus delictum Proprie enim martyribus nihil iam reputari potest quibus in lauacro ipsa uita deponitur  Sic dilectio operit multitudinem peccatorum quae deum scilicet diligens ex totis uiribus suis quibus in martyrio decertat ex tota anima sua quam pro deo ponit hominem martyrem excudit Haec tu remedia consilia iudicia spectacula etiam dei atrocitatem uocabis Sanguinem hominis deus concupiscit et tamen ausim dicere si et homo regnum dei si et homo certam salutem si et homo secundam regenerationem Nulla conpensatio inuidiosa est in qua aut gratiae aut iniuriae communis est ratio VII  Incutiat adhuc scorpius homicidam deum uentilans horrebo plane spurcum blasphemiae flatum de haeretico ore foetentem sed et talem deum de fiducia rationis amplectar qua ratione etiam ipse se plus quam homicidam pronuntiauit ex sophiae suae persona uoce Solomonis Sophia inquit iugulauit filios suos Sophia sapientia est Sapienter utique iugulauit dum in uitam et rationaliter dum in gloriam  O parricidii ingenium O sceleris artificium O argumentum crudelitatis quae idcirco occidit ne moriatur quem occiderit Et ideo quid sequitur Sophia in exitibus cantatur hymnis cantatur enim et exitus martyrum Sophia in plateis de constantia agit bene enim filios suos iugulat  Super summos autem muros confisa dicit cum quidem secundum Eseiam hic exclamat ego dei sum et hic uociferatur in nomine Iacob et alius inscribit in nomine Israelis O bonam matrem opto et ipse in filios eius redigi ut ab ea occidar opto occidi ut filius fiam Solum autem iugulat filios suos an et torquet Audio enim et alibi dicentem deum uram illos sicut uritur aurum et probabo illos sicuti probatur argentum  Vtique per tormenta ignium et suppliciorum per martyria fidei examinatoria Scit et apostolus qualem deum adscripserit cum scribit si deus filio suo non pepercit sed pro nobis tradidit illum quomodo non et cum illo omnia condonauit nobis Vides quomodo etiam proprium suum filium primogenitum et unigenitum sophia diuina iugulauerit utique uicturum immo et ceteros in uitam redacturum  Possum dicere cum sophia dei Christus est qui se tradidit pro delictis nostris Iam et semetipsam sophia trucidauit Verbo non sono solo sapiunt sed et sensu nec auribus tantummodo audienda sunt sed et mentibus Crudelem deum qui non intellegit credit Quamquam et non intellegenti posita sententia est quae temeritatem cohibeat aliter intellegendi  Quis enim inquit cognouit sensum domini aut quis illi consiliarius fuit qui eum instruat aut uiam intellegentiae quis demonstrauit illi Sed enim Scytharum Dianam aut Gallorum Mercurium aut Afrorum Saturnum hominum uictima placari apud saeculum licuit et Latio ad hodiernum Ioui media in urbe humanus sanguis ingustatur nec quisquam retractat aut non rationem praesumit aliquam aut inaestimabilem dei sui uoluntatem  Si noster quoque deus propriae hostiae nomine martyria sibi depostulasset quis illi exprobrasset funestam religionem et lugubres ritus et aram rogum et pollinctorem sacerdotem et non beatum amplius reputasset quem deus comedisset VIII  Vnum igitur gradum insistimus et in hoc solum prouocamus an praecepta sint a deo martyria ut credas ratione praecepta si praecepta cognoueris quia nihil deus non ratione praeceperit Siquidem honorata est apud illum mors religiosorum ipsius ut canit Dauid non opinor ista communis et omnium debitum  atquin ista etiam ignominiosa est ex elogio transgressionis et merito damnationis  sed illa quae in ipso aditur ex testimonio religionis et proelio confessionis pro iustitia et sacramento  Sicut Eseias uidete inquit quomodo perit iustus et nemo excipit corde et uiri iusti auferuntur et nemo animaduertit a facie enim iniustitiae perit iustus et erit honor sepulturae eius Habes hic quoque et praedicationem et remunerationem martyriorum A primordio enim iustitia uim patitur  Statim ut coli deus coepit inuidiam religio sortita est Qui deo placuerat occiditur et quidem a fratre Quo procliuius impietas alienum sanguinem insectaretur a suo auspicata insectata est denique non modo iustorum uerum etiam et prophetarum Dauid exagitatur Helias fugatur Hieremias lapidatur Eseias secatur Zacharias inter altare et aedem trucidatur perennes cruoris sui maculas silicibus assignans Ipse clausula legis et prophetarum nec prophetes sed angelus dictus contumeliosa caede truncatur in puellae salticae lucar  Et utique qui spiritu dei agebantur ab ipso in martyria dirigebantur etiam patiendo quae et praedicassent Proinde et trina fraternitas cum dedicatio imaginis regiae turbam urgeret officii non ignorauerunt quid fides quae sola in illis captiua non fuerat exigeret moriendum scilicet aduersus idololatrian  Meminerant enim et Hieremiae scribentis ad eos quibus illa captiuitas imminebat et nunc uidebitis deos Babyloniorum aureos et argenteos et ligneos portari super umeros ostentantes nationibus timorem Cauete igitur ne et uos consimiles sitis allophylis et timore capiamini dum aspicitis turbas adorantes retro eos et ante sed dicite in animo uestro te domine adorare debemus  Itaque dixerunt a deo concepta fiducia quanto uigore animi condicionales illas minas regis excutiunt non habemus necessitatem respondendi huic tuo imperio Est enim deus noster quem colimus potens eruere nos de fornace ignis et ex manibus tuis et tunc manifestum fiet tibi quod neque idolo tuo famulabimur nec imaginem tuam auream quam statuisti adorabimus  O martyrium et sine passione perfectum Satis passi satis exusti sunt quos propterea deus texit ne potestatem eius mentiti uiderentur Nam et Danielum nullius praeter dei supplicem et idcirco a Chaldaeis delatum ac depostulatum statim utique conclusa et usitata feritas leonum deuorasset si Darii digna praesumptio de deo falli debuisset  Ceterum pati oportebat omnem dei praedicatorem atque cultorem qui ad idololatrian prouocatus negasset obsequium secundum illius quoque rationis statum qua et praesentibus tunc et posteris deinceps commendari ueritatem oportebat pro qua fidem diceret passio ipsorum defensorum eius quia nemo uoluisset frustra occidi nisi compos ueritatis Talia a primordio et praecepta et exempla debitricem martyrii fidem ostendunt IX  Superest ne antiquitas suum forte habuerit sacramentum nouitatem Christianam recensere quasi et de deo aliam ac proinde de disciplina quoque aemulam cuius sophia filios suos iugulare non norit Plane alia in Christo et diuinitas et uoluntas et schola qui martyria aut milla in totum aut aliter intellegenda mandarit qui neminem ad huiusmodi discrimen hortetur qui pro eo passis nihil repromittat quia pati eos nolit et ideo praeceptorum principia deducens beati inquit qui persecutionem patiuntur ob iustitiam quoniam ipsorum est regnum caelorum  Hoc quidem absolute ad omnes dehinc proprie ad apostolis ipsos beati eritis cum uos dedecorauerint et persecuti fuerint et dixerint aduersus uos omnia mala propter me gaudete et exultate quoniam merces uestra plurima in caelo sic enim faciebant et prophetis patres illorum ut etiam prophetaret quod et ipsi occidi haberent ad exemplum prophetarum  Quamquam etsi omnem hanc persecutionem condicionalem in solos tunc apostolos destinasset utique per illos cum toto sacramento cum propagine nominis cum traduce spiritus sancti in nos quoque spectasset etiam persecutionis obeundae disciplina ut in hereditarios discipulos et apostolici seminis frutices  Nam et si rursus ad apostolos dirigit ecce ego mittam uos tamquam oues in medio luporum et cauete ab hominibus tradent enim uos in concessus et in synagogis suis flagellabunt uos et ad praesides et ad reges perducemini mei causa in testimonium illis et nationibus et cetera tum autem subicit tradet autem frater fratrem et pater filium in mortem et insurgent filii in parentes et mortificabunt eos manifeste iniquitatem istam in ceteros pronuntiauit quam in apostolis non inuenimus  Nemo enim eorum aut fratrum aut patrem passus est traditorem quod plerique iam nostri dehinc ad apostolos reuocat et eritis odio omnibus propter nomen meum Quanto magis nos quos a parentibus quoque tradi oportet Ita ipsa hac permixtione nunc ad apostolos nunc ad omnes disponendo eundem in uniuersos nominis exitum effundit in quibus consederit nomen cum odii sui lege Qui autem sustinuerit usque in finem iste saluus fiet Quid sustinendo nisi persecutionem nisi traditionem nisi occisionem Nec enim aliud est sustinere in finem quam pati finem  Et ideo non est discipulus super magistrum statim sequitur nec seruus super dominum suum quia cum magister et dominus ipse perpessus sit persecutionem et traditionem et occisionem multo magis serui et discipuli eadem expendere debebunt ne quasi superiores exempti de iniquitate uideantur quando hoc ipsum sufficere eis ad gloriam debeat aequari passionibus domini et magistri ad quarum tolerantiam aedificans monet non eos timendos qui solum corpus occidant animam autem interficere non ualean
