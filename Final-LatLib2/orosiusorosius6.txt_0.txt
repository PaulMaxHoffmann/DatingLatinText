  Omnes homines cuiuslibet uel sectae uel uitae uel patriae ita semper ad prospectum prudentiae naturali bono eriguntur ut oblectamento corporis rationale mentis etsi non actu praeferant iudicio tamen praeferendum sciant quae mens ratione duce inlustrata in medio uirtutum quibus genuino fauore quamuis uitiis inclinetur adsurgit scientiam Dei quasi arcem prospicit Deum enim quilibet hominum contemnere ad tempus potest nescire in totum non potest unde quidam dum in multis Deum credunt multos deos indiscreto timore finxerunt sed hinc iam uel maxime cum auctoritate ueritatis operante tum ipsa etiam ratione discutiente discessum est quippe cum et philosophi eorum ut de nostris sanctis sileam dum intento mentis studio quaerunt scrutanturque omnia unum Deum auctorem omnium reppererunt ad quem unum omnia referrentur unde etiam nunc pagani quos iam declarata ueritas de contumacia magis quam de ignorantia conuincit cum a nobis discutiuntur non se plures deos sequi sed sub uno deo magno plures ministros uenerari fatentur restat igitur de intellegentia ueri Dei per multas intellegendi suspiciones confusa dissensio quia de uno deo omnium paene una opinio est hucusque humana scrutatio etsi cum labore potuit at ubi ratiocinatio deficit fides subuenit nisi enim crediderimus non intellegemus ab ipso audias ipsique Deo credas quod uerum uelis scire de Deo itaque idem unus et uerus Deus in quem omnis ut diximus etsi ex diuersis opinionibus secta concurrit mutans regna et disponens tempora peccata quoque puniens quae infirma sunt mundi elegit ut confundat fortia Romanumque imperium adsumpto pauperrimi status pastore fundauit hoc per reges et consules diu prouectum postquam Asiae Africae atque Europae potitum est ad unum imperatorem eundemque fortissimum et clementissimum cuncta sui ordinatione congessit sub hoc imperatore quem omnes fere gentes amore et timore permixto iuste honorarent Deus uerus qui superstitione sollicita ab ignorantibus colebatur magnum illum intellegentiae suae fontem aperuit promptiusque per hominem docturus homines filium suum misit operantem uirtutes quae praecellerent hominem coarguentemque daemonas quos aliqui deos putauissent ut qui ipsi tamquam homini non credidissent operibus tamquam Dei crederent deinde ut in magno silentio ac pace latissima inoffense et celeriter noui nominis gloria et adnuntiatae salutis uelox fama percurreret uel etiam ut discipulis eius per diuersas gentes euntibus ultroque per cunctos salutis dona offerentibus obeundi ac disserendi quippe Romanis ciuibus inter ciues Romanos esset tuta libertas Quod ideo commemorandum putaui quia hic sextus libellus usque ad Caesarem Augustum de quo haec dicuntur extenditur quodsi aliqui hanc lucidissimam rationem inritam putant suisque dis potius adsignant quos primum prudentia elegerint deinde praecipuo cultu inuitarint ut sibi per eos amplissimum hoc pulcherrimumque imperium conderetur  sic enim iactitant quia ipsi optimo genere sacrorum emeruerint praecipuum deorum fauorem quibus ademptis uel praetermissis discesserint omnes adytis arisque relictis Di quibus imperium hoc steterat  unde quamuis reuerentia sanctitatis tuae multa fortissime uerissimeque disseruerit tamen et mihi locus exigit ut pauca subiciam si Romani colendo deos emeruerunt fauorem deorum et non colendo amiserunt ut ipse Romulus parens Romae inter tot mala ab ipso ortu suo ingruentia saluus esset colendo quis meruit an Amulius auus qui exposuit ad necem an pater qui incertus fuit an Rhea mater stupri rea an Albani parentes ipsa quoque ab initio Romani nominis germina persequentes an tota Italia quae per quadringentos annos dum audere potuit excidio eius inhiauit  non inquiunt sed di ipsi quia se colendos sciebant futuros custodiere cultores ergo praescii sunt si praescii sunt cur hoc imperium inter tot annorum saecula eo potissimum tempore ad summam potentiae arcem perduxerunt quo ille nasci inter homines atque adgnosci ut homo uoluit post cuius nomen et ipsi pro nihilo contempti sunt et cum uniuerso mundo etiam illi quos ipsi prouexerant cucurrerunt sed humiliter obrepsit inquiunt et latenter intrauit latentis et humilis unde tam celebris fama tam indubitata fides tam manifesta potentia  signis quibusdam et uirtutibus mentes hominum superstitione sollicitas cepit et tenuit at haec si homo potuit di magis posse debuerunt an quia ille hanc potentiam a Patre sibi traditam praedicabat peruentum est aliquando ad intellegentiam illius noti et ignoti Dei quam adprehendere ut dixi nemo nisi per ipsum potest nec quisquam potest nisi qui toto se perspecto ac despecto conuersus ad sapientiam Dei omnem quaerendi ratiocinationem transtulerit ad credendi fidem uerumtamen breuiter discutio di isti quos tantos ferunt ut Romanam rempublicam et propitii prouexisse et auersi adflixisse uideantur eo certe tempore quod palam constat quo nasci Christus uoluit et adnuntiari gentibus coepit deuotissime atque intentissime colebantur ita illi consulentes et sibi et cultoribus suis non potuerunt uel reprimere uel repellere superstitionem eius propter quam spernendos se cultoresque suos destituendos uiderent quamquam si ab inuitis danda uenia nec deserendi fuerunt si a uoluntariis seruanda praescientia nec prius fuerant adiuuandi hoc factum est inquiunt nam excitauimus gentes accendimus reges instituimus leges disposuimus iudices praeparauimus poenas suppliciis et crucibus orbem totum scrutati sumus siquo modo Christianum nomen et cultus uniuerso mundo posset abradi hoc eatenus factum est donec fecunda crudelitas eo usque inter tormenta ac per tormenta proficeret quamdiu ipsum regium culmen per quod solum prohiberi potuerat occuparet et quid postea consecutum est imperatores inquiunt Christiani cessare sacra et claudi templa iusserunt atque ideo Excessere omnes adytis arisque relictis Di quibus imperium hoc steterat O quanta et quam inoffensa lux ueritatis est si non aduersus eam ultro sese offerentem inbecilli infeliciter oculi clauderentur si Christiana fides per multa retro tempora saeuientibus undique aduersum se gentibus regibus legibus caedibus crucibus ac mortibus reprimi nullo modo potuit immo ut dixi inter haec et per haec creuit cultus autem idolorum iam quodammodo ex se deficiens ac sibi erubescens ad unam clementissimam iussionem sine ullo poenali terrore cessauit cui dubium est hoc per istius intellegentiae demonstrationem de creatore suo tandem innotuisse creaturae quod illa eatenus per uarias ratiocinationes mentis intentae quamlibet aliis offuscata quaesierit ac per hoc statim amori eius quem etiam ignorans dilexerat inhaesisse nec igitur mirum est si in magna familia inueniuntur aliqui serui qui consuetudine lasciuiaque seductorum adsuefacti patientia domini sui ad contemptum ipsius abutantur unde et merito Deus uel ingratos uel incredulos uel etiam contumaces uariis correptionibus arguit quod semper utique confitendum est tunc tamen praecipue quando adhuc per uniuersum mundum nulla erat ecclesia quae interuentu fidelium precum meritas mundi poenas iustumque iudicium Dei exorata ipsius clementia temeraret unde etiam haec quae mala hominibus uidentur qualiacumque sunt grauiora sine dubio omnia fuerunt sicut ipso quo coepta sunt ordine probabuntur Bellum Mithridaticum uel ut uerius dicam belli Mithridatici clades multas simul inuoluens prouincias tracta et protenta per quadraginta annos fuit nam DCLXII ut dixi anno ab urbe condita quo etiam primum ciuile bellum coeperat inardescens consulatu uero Ciceronis et Antonii ut uerbis poetae optimi loquar barbarico uix consummata ueneno est sed in his temporibus triginta gerendi belli inueniuntur anni qualiter autem quadraginta a plerisque dicti sint non facile discernitur  Igitur Mithridates rex Ponti atque Armeniae postquam Nicomedem Bithyniae regem amicum populi Romani regno priuare molitus est atque a senatu monitus si facere temptaret bellum sibi a populo Romano inferendum fore iratus Cappadociam continuo peruasit atque expulso ab ea Ariobarzane rege cunctam prouinciam igni ferroque uastauit Bithyniam deinde pari clade corripuit Paphlagoniam simili exitu adflixit pulsis ex ea Pylaemene et Nicomede regibus post cum uenisset Ephesum crudeli praecepit edicto ut per totam Asiam quicumque inuenti essent ciues Romani sub una die omnes necarentur et factum est nec explicari aut conprehendi ullo modo uerbis potest quae tunc multitudo Romanorum ciuium caesa sit quis maeror plurimarum prouinciarum quis gemitus occidendorum pariter atque occidentium fuerit cum singuli quique aut prodere innocentes hospites et amicos aut ipsi periclitari poena hospitum cogerentur Archelaus quoque dux Mithridatis cum CXX milibus peditum atque equitum in Achaiam praemissus Athenas cunctamque Graeciam partim ui partim deditione obtinuit Sylla cui post consulatum Mithridaticum bellum obuenerat Archelaum apud Piraeum Atheniensium portum septemplici muro conmunitum diu obsedit ipsam Atheniensium urbem ui cepit postea iusto proelio cum Archelao conflixit centum decem milia de exercitu Archelai interfecta uix decem milia superfuisse referuntur conperta clade Mithridates lectissima septuaginta milia militum Archelao in subsidium misit ex Asia secundo proelio quinquaginta milia ex his interfecta sunt ibique Diogenes Archelai filius trucidatus est tertio bello omnes copiae quas Archelaus habebat extinctae sunt nam uiginti milia militum eius in paludem pulsa cum Syllae fidem inplorarent insatiabili uictoris ira interfecta sunt totidemque alia in flumen coacta ac necata reliqui miserorum passim trucidati sunt porro autem Mithridates in Asia nobilissimarum urbium principes occidere bonaque eorum publicare animo intenderat cumque iam mille sescentos ita interfecisset Ephesii exemplum uerentes excluso praesidio eius portas obiecerunt similiter Smyrnaei Sardi Colophonii Trallianique fecerunt perturbatus Mithridates per Archelaum ducem suum cum Sylla de pace pepigit interea Fimbria Marianorum scelerum satelles homo omnium audacissimus Flaccum consulem cui legatus ierat apud Nicomediam o
