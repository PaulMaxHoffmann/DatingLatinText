phetas famulos suos maxime documenta virtutis et potestatis quae ut clariora et validiora qua propria distare a vicariis fas est Sed eiusmodi et alibi iam dicta sunt in documento superiore  Nunc etsi praefatus est multos tunc fuisse leprosos apud Israelem in diebus Helisaei prophetae et neminem eorum purgatum nisi Naaman Syrum non utique et numerus faciet ad differentiam deorum in destructionem creatoris unum remediantis et praelationem eius qui decem emundarit Quis enim dubitabit plures potuisse curari ab eo qui unum curasset quam ab illo decem qui nunquam retro unum  Sed hac cum maxime pronuntiatione diffidentiam Israelis vel superbiam pulsat quod cum multi essent illic leprosi et prophetes non deesset etiam edito documento nemo decucurrisset ad deum operantem in prophetis Igitur quoniam ipse erat authenticus pontifex dei patris inspexit illos secundum legis arcanum significantis Christum esse verum disceptatorem et elimatorem humanarum macularum Sed et quod in manifesto fuit legis praecepit Ite ostendite vos sacerdotibus Cur si illos ante erat emundaturus An quasi legis illusor ut in itinere curatis ostenderet nihil esse legem cum ipsis sacerdotibus  Et utique viderit si cui tam opiniosus videbitur Christus Immo digniora sunt interpretanda et fidei iustiora ideo illos remediatos qua secundum legem iussi abire ad sacerdotes obaudierant neque enim credibile est emeruisse medicinam a destructore legis observatores legis Sed cur pristino leproso nihil tale praecepit Quia nec Helisaeus Syro Naaman et tamen non idcirco non erat creatoris Satis respondi sed qui credidit intellegit etiam altius aliquid  Disce igitur et causas In Samariae regionibus res agebatur unde erat et unus interim ex leprosis Samaria autem desciverat ab Israele habens schisma illud ex novem tribubus quas avulsas per Achiam prophetam collocaverat apud Samariam Hieroboam Sed et alias semper sibi placentes erant Samaritani de montibus et puteis patrum sicut in evangelio Ioannis Samaritana illa in colloquio domini apud puteum Nae tu maior sis  et cetera et rursus Patres nostri in isto monte adoraverunt et vos dicitis quia Hierosolymis oportet adorare Itaque qui et per Amos Vae dixerit eis qui confident in monte Samariae iam et ipsam restituere dignatus de industria iubet ostendere se sacerdotibus utique qui non erant nisi ubi et templum subiciens Samaritam Iudaeo quoniam ex Iudaeis salus licet Israelitae et Samaritae Tota enim promissio tribui Iudae Christus fuit ut scirent Hierosolymis esse et sacerdotes et templum et matricem religionis et fontem non puteum salutis  Et ideo ut vidit agnovisse legem illos Hierosolymis expungendam ex fide iam iustificandos sine legis ordine remediavit Unde et unum illum solutum ex decem memorem divinae gratiae Samariten miratus non mandat offerre munus ex lege quia satis iam obtulerat gloriam deo reddens hoc et domino volente interpretari legem Et tamen cui deo gratiam reddidit Samarites quando nec Israelites alium deum usque adhuc didicisset Cui alii quam cui omnes remediati retro a Christo Et ideo Fides tua te salvum fecit audiit quia intellexerat veram se deo omnipotenti oblationem gratiarum scilicet actionem apud verum templum et verum pontificem eius Christum facere debere  Sed nec pharisaei possunt videri de alterius dei regno consuluisse dominum quando venturum sit quamdiu alius a Christo editus deus non erat nec ille de alterius regno respondisse quam de cuius consulebatur Non venit inquit regnum dei cum observatione nec dicunt Ecce hic ecce illic ecce enim regnum dei intra vos est Quis non ita interpretabitur Intra vos est id est in manu in potestate vestra si audiatis si faciatis dei praeceptum  Quodsi in praecepto est dei regnum propone igitur contra secundum nostras antitheses Moysen et una sententia est Praeceptum inquit excelsum non est nec longe a te Non est in caelo ut dicas Quis ascendet in caelum et deponet nobis illud et auditum illud facieraus nec ultra mare est ut dicas Quis transfretabit et sumet illud nobis et auditum illud faciemus Prope te est verbum in ore tuo et in corde tuo et in manibus tuis facere illud Hoc erit Non hic nec illic ecce enim intra vos est regnum dei  Et ne argumentetur audacia haeretica de regno creatoris de quo consulebatur non de suo respondisse eis dominum sequentia obsistunt Dicens enim filium hominis ante multa pati et reprobari oportere ante adventum suum in quo et regnum substantialiter revelabitur suum ostendit et regnum de quo responderat quod passiones et reprobationes ipsius expectabat Reprobari autem habens et postea agnosci et assumi et extolli etiam ipsum verbum reprobari inde decerpsit ubi in lapidis aenigmate utraque revelatio eius apud David canebatur prima recusabilis secunda honorabilis  Lapis inquit quem reprobaverunt aedificantes iste factus est in caput anguli a domino factum est hoc Vanum enim si credidimus deum de contumelia aut gloria scilicet alicuius praedicasse ut non eum portenderet quem et in lapidis et in petrae et in montis figura portenderat Sed si de suo loquitur adventu cur eum diebus Noe et Loth comparat tetris et atrocibus deus et lenis et mitis Cur admonet meminisse uxoris Loth quae praeceptum creatoris non impune contempsit si non cum iudicio venit vindicandorum praeceptomm suorum  Etiam si vindicat ut ille si iudicat me non debuit per eius documenta formare quem destruit ne ille me formare videatur Si vero et hic non de suo loquitur adventu sed de Iudaei Christi expectemus etiam nunc ne quid de suo praedicet illum interim esse credentes quem omni loco praedicat   Nam et orandi perseverantiam et instantiam mandans parabolam iudicis ponit coacti audire viduam instantia et perseverantia interpellationum eius Ergo iudicem deum ostendit orandum non se si non ipse est iudex Sed subiunxit facturum deum vindictam electorum suorum Si ergo ipse erit iudex qui et vindex creatorem ergo meliorem deum probavit quem electorum suorum clamantium ad eum die et nocte vindicem ostendit Et tamen cum templum creatoris inducit et duos adorantes diversa mente describit pharisaeum in superbia publicanum in humilitate ideoque alterum reprobatum alterum iustificatum descendisse utique docendo qua disciplina sit orandum eum et hic orandum constituit a quo relaturi essent eam orandi disciplinam sive reprobatricem superbiae sive iustificatricem humilitatis  Alterius dei nec templum nec oratores nec iudicium invenio penes Christum nisi creatoris Illum iubet adorare in humilitate ut allevatorem humilium non in superbia ut destructorem superborum Quem alium adorandum mihi ostendit qua disciplina qua spe Neminem opinor Nam et quam docuit orationem creatori probavimus convenire Aliud est si etiam adorari qua deus optimus et ultro bonus non vult  Sed quis optimus nisi unus inquit deus Non quasi ex duobus diis unum optimum ostenderit sed unum esse optimum deum solum qui sic unus sit optimus qua solus deus Et utique optimus qui pluit super iustos et iniustos et solem suum oriri facit super bonos et malos sustinens et alens et iuvans etiam Marcionitas  Denique interrogatus ab illo quodam Praeceptor optime quid faciens vitam aeternam possidebo de praeceptis creatoris an ea sciret id est faceret expostulavit ad contestandum praeceptis creatoris vitam acquiri sempiternam cumque ille principaliora quaeque affirmasset observasse se ab adulescentia Unum inquit tibi deest omnia quaecunque habes vcnde et da pauperibus et habebis thesaurum in caelo et veni sequere me  Age Marcion omnesque iam commiserones et coodibiles eius haeretici quid audebitis dicere Resciditne Christus priora praecepta non occidendi non adulterandi non furandi non falsum testandi diligendi patrem et matrem an et illa servavit et quod deerat adiecit Quamquam et hoc praeceptum largitionis in egenos ubique diffusum sit in lege et prophetis uti gloriosissimus ille observator praeceptorum pecuniam multo cariorem habiturus traduceretur  Salvum est igitur et hoc in evangelio Non veni dissolvere legem et prophetas sed potius adimplere Simul et cetera dubitatione liberavit manifestando unius esse et dei nomen et optimi et vitam aeternam et thesaurum in caelo et semetipsum cuius praecepta supplendo et conservavit et auxit secundum Michaeam quoque hoc loco recognoscendus dicentem Si annuntiavit tibi homo quid bonum aut quid a te dominus exquirit quam facere iudicium diligere misericordiam et paratum esse sequi dominum deum tuum  Et homo enim Christus annuntians quid sit bonum scientiam legis Praecepta inquit scis facere iudicium Vende inquit quae habes diligere misericordiam Et da inquit egenis paratum esse ire cum domino Et veni inquit sequere me  Tam distincta fuit a primordio Iudaea gens per tribus et populos et familias et domos ut nemo facile ignorari de genere potuisset vel de recentibus Augustianis censibus adhuc tunc fortasse pendentibus Iesus autem Marcionis et natus non dubitaretur qui homo videbatur utique qua non natus nullam potuerat generis sui in publico habuisse notitiam sed erat unus aliqui deputandus ex iis qui quoquo modo ignoti habebantur  Cum igitur praetereuntem illum caecus audisset cur exclamavit Iesu fili David miserere mei nisi quia filius David id est ex familia David non temere deputabatur per matrem et fratres qui aliquando ex notitia utique annuntiati ei fuerant Sed antecedentes increpabant caecum uti taceret Merito quoniam quidem vociferabatur non quia de David filio mentiebatur Aut doce increpantes illos scisse quod Iesus non esset filius David ut idcirco silentium caeco indixisse credantur  Sed et si doceres facilius illos ignorasse praesumeret quam dominum falsam in se praedicationem sustinere potuisse Sed patiens dominus Non tamen confirmator erroris immo etiam detector creatoris ut non prius hanc caecitatem hominis illius enubilasset ne ultra Iesum filium David existimaret Atquin ne patientiam eius infamaretis nec ullam rationem dissimulationis illi affigeretis nec filium David negaretis manifestissime confirmavit caeci praedicationem et ipsa remuneratione medicinae et testimoni
