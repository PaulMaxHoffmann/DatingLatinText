io I Phoebeo domitus Python cum decidit arcu membraque Cirrhaeo fudit anhela iugo qui spiris tegeret montes hauriret hiatu flumina sanguineis tingeret astra iubis iam liber Parnasus erat nexuque solutum coeperat erecta surgere fronde nemus concussaeque diu spatiosis tractibus orni securas uentis explicuere comas et qui uipereo spumauit saepe ueneno Cephisos nitidis purior ibat aquis omnis io Paean regio sonat omnia Phoebum rura canunt tripodas plenior aura rotat auditoque procul Musarum carmine dulci ad Themidis coeunt antra seuera dei Nunc alio domini telis Pythone perempto conuenit ad nostram sacra caterua lyram qui stabilem seruans Augustis fratribus orbem iustitia pacem uiribus arma regit Liber I Saepe mihi dubiam traxit sententia mentem curarent superi terras an nullus inesset rector et incerto fluerent mortalia casu nam cum dispositi quaesissem foedera mundi praescriptosque mari fines annique meatus et lucis noctisque uices tunc omnia rebar consilio firmata dei qui lege moueri sidera qui fruges diuerso tempore nasci qui uariam Phoeben alieno iusserit igni conpleri Solemque suo porrexerit undis litora tellurem medio librauerit axe sed cum res hominum tanta caligine uolui aspicerem laetosque diu florere nocentes uexarique pios rursus labefacta cadebat religio causaeque uiam non sponte sequebar alterius uacuo quae currere semina motu adfirmat magnumque nouas per inane figuras fortuna non arte regi quae numina sensu ambiguo uel nulla putat uel nescia nostri abstulit hunc tandem Rufini poena tumultum absoluitque deos iam non ad culmina rerum iniustos creuisse queror tolluntur in altum ut lapsu grauiore ruant nos pandite uati Pierides quo tanta lues eruperit ortu inuidiae quondam stimulis incanduit atrox Allecto placidas late cum cerneret urbes protinus infernas ad limina taetra sorores concilium deforme uocat glomerantur in unum innumerae pestes Erebi quascumque sinistro Nox genuit fetu nutrix Discordia belli imperiosa Fames leto uicina Senectus inpatiensque sui Morbus Liuorque secundis anxius et scisso maerens uelamine Luctus et Timor et caeco praeceps Audacia uultu et Luxus populator opum quem semper adhaerens infelix humili gressu comitatur Egestas foedaque Auaritiae conplexae pectora matris insomnes longo ueniunt examine Curae conplentur uario ferrata sedilia coetu toruaque conlectis stipatur curia monstris Allecto stetit in mediis uulgusque tacere iussit et obstantes in tergum reppulit angues perque umeros errare dedit tum corde sub imo inclusam rabidis patefecit uocibus iram sicine tranquillo produci saecula cursu sic fortunatas patiemur uiuere gentes quae noua corrupit nostros clementia mores quo rabies innata perit quid inania prosunt uerbera quid facibus nequiquam cingimur atris heu nimis ignauae quas Iuppiter arcet Olympo Theodosius terris en aurea nascitur aetas en proles antiqua redit Concordia Virtus cumque Fide Pietas alta ceruice uagantur insignemque canunt nostra de plebe triumphum pro dolor ipsa mihi liquidas delapsa per auras Iustitia insultat uitiisque a stirpe recisis elicit oppressas tenebroso carcere leges at nos indecores longo torpebimus aeuo omnibus eiectae regnis agnoscite tandem quid Furias deceat desuetas sumite uires conuentuque nefas tanto decernite dignum iam cupio Stygiis inuadere nubibus astra iam flatu uiolare diem laxare profundo frena mari fluuios ruptis inmittere ripis et rerum uexare fidem sic fata cruentum mugiit et totos serpentum erexit hiatus noxiaque effudit concusso crine uenena anceps motus erat uulgi pars maxima bellum indicit superis pars Ditis iura tuetur dissensuque alitur rumor ceu murmurat alti inpacata quies pelagi cum flamine fracto durat adhuc saeuitque tumor dubiumque per aestum lassa recedentis fluitant uestigia uenti inproba mox surgit tristi de sede Megaera quam penes insani fremitus animique profanus error et undantes spumis furialibus irae non nisi quaesitum cognata caede cruorem inlicitumue bibit patrius quem fuderit ensis quem dederint fratres haec terruit Herculis ora et defensores terrarum polluit arcus haec Athamanteae derexit spicula dextrae haec Agamemnonios intra bacchata penates alternis misit iugulis hac auspice taedae Oedipoden matri natae iunxere Thyesten quae tunc horrisonis effatur talia dictis signa quidem o sociae diuos attollere contra nec fas est nec posse reor sed laedere mundum si libet et populis commune intendere letum est mihi prodigium cunctis inmanius hydris tigride mobilius feta uiolentius Austris acribus Euripi refluis incertius undis Rufinus quem prima meo de matre cadentem suscepi gremio paruus reptauit in isto saepe sinu teneroque per ardua colla uolutus ubera quaesiuit fletu linguisque trisulcis mollia lambentes finxerunt membra cerastae meque etiam tradente dolos artesque nocendi edidicit simulare fidem sensusque minaces protegere et blando fraudem praetexere risu plenus saeuitiae lucrique cupidine feruens non Tartesiacis illum satiarit harenis tempestas pretiosa Tagi non stagna rubentis aurea Pactoli totumque exhauserit Hermum ardebit maiore siti quam fallere mentes doctus et unanimos odiis turbare sodales talem progenies hominum si prisca tulisset Pirithoum fugeret Theseus offensus Oresten desereret Pylades odisset Castora Pollux ipsa quidem uinci fateor rapidoque magistram praeuenit ingenio nec plus sermone morabor solus habet scelerum quidquid possedimus omnes hunc ego si uestrae res est accommoda turbae regalem ad summi producam principis aulam sit licet ipse Numa grauior sit denique Minos cedet et insidiis nostri flectetur alumni orantem sequitur clamor cunctaeque profanas porrexere manus inuentaque tristia laudant illa ubi caeruleo uestes conexuit angue nodauitque adamante comas Phlegethonta sonorum poscit et ambusto flagrantis ab aggere ripae ingentem piceo succendit gurgite pinum pigraque ueloces per Tartara concutit alas est locus extremum pandit qua Gallia litus Oceani praetentus aquis ubi fertur Vlixes sanguine libato populum mouisse silentem illic umbrarum tenui stridore uolantum flebilis auditur questus simulacra coloni pallida defunctasque uident migrare figuras hinc dea prosiluit Phoebique egressa serenos infecit radios ululatuque aethera rupit terrifico sensit ferale Britannia murmur et Senonum quatit arua fragor reuolutaque Tethys substitit et Rhenus proiecta torpuit urna tunc in canitiem mutatis sponte colubris longaeuum mentita senem rugisque seueras persulcata genas et ficto languida passu inuadit muros Elusae notissima dudum tecta petens oculisque diu liuentibus haesit peiorem mirata uirum tum talia fatur otia te Rufine iuuant frustraque iuuentae consumis florem patriis inglorius aruis heu nescis quid fata tibi quid sidera donent quid Fortuna paret toto dominabere mundo si parere uelis artus ne sperne seniles namque mihi magicae uires aeuique futuri praescius ardor inest noui quo Thessala cantu eripiat lunare iubar quid signa sagacis Aegypti ualeant qua gens Chaldaea uocatis imperet arte deis nec me latuere fluentes arboribus suci funestarumque potestas herbarum quidquid letali germine pollens Caucasus et Scythicae uernant in crimina rupes quas legit Medea ferox et callida Circe saepius horrendos Manes sacrisque citaui nocturnis Hecaten et condita funera traxi carminibus uictura meis multosque canendo quamuis Parcarum restarent fila peremi ire uagas quercus et fulmen stare coegi uersaque non prono curuaui flumina lapsu in fontes reditura suos neu uana locutum me fortasse putes mutatos cerne penates dixerat et niueae mirum coepere columnae ditari subitoque trabes lucere metallo inlecebris capitur nimiumque elatus auaro pascitur intuitu sic rex ad prima tumebat Maeonius pulchro cum uerteret omnia tactu sed postquam riguisse dapes fuluamque reuinctos in glaciem uidit latices tum munus acerbum sensit et inuiso uotum damnauit in auro ergo animi uictus sequimur quocumque uocabis seu tu uir seu numen ait patriaque relicta Eoas Furiae iussu tendebat ad arces instabilesque olim Symplegadas et freta remis incluta Thessalicis celsa qua Bosporos urbe splendet et Odrysiis Asiam discriminat oris ut longum permensus iter ductusque maligno stamine fatorum claram subrepsit in aulam ilicet ambitio nasci discedere rectum uenum cuncta dari profert arcana clientes fallit et ambitos a principe uendit honores ingeminat crimen commoti pectoris ignem nutrit et exiguum stimulando uulnus acerbat ac uelut innumeros amnes accedere Nereus nescit et undantem quamuis hinc hauriat Histrum hinc bibat aestiuum septeno gurgite Nilum par semper similisque manet sic fluctibus auri expleri calor ille nequit cuicumque monile contexture gemmis aut praedia culta fuissent Rufino populandus erat dominoque parabat exitium fecundus ager metuenda colonis fertilitas laribus pellit detrudit auitis finibus aut aufert uiuis aut occupat heres congestae cumulantur opes orbisque ruinas accipit una domus populi seruire coacti plenaque priuato succumbunt oppida regno quo uaesane ruis teneas utrumque licebit Oceanum laxet rutilos tibi Lydia fontes iungantur solium Croesi Cyrique tiaras numquam diues eris numquam satiabere quaestu semper inops quicumque cupit contentus honesto Fabricius paruo spernebat munera regum sudabatque graui consul Serranus aratro et casa pugnaces Curios angusta tegebat haec mihi paupertas opulentior haec mihi tecta culminibus maiora tuis ibi quaerit inanes luxuries nocitura cibos hic donat inemptas terra dapes rapiunt Tyrios ibi uellera fucos et picturatae saturantur murice uestes hic radiant flores et prati uiua uoluptas ingenio uariata suo fulgentibus illic surgunt strata toris hic mollis panditur herba sollicitum curis non abruptura soporem turba salutantum latas ibi perstrepit aedes hic auium cantus labentis murmura riui uiuitur exiguo melius natura beatis omnibus esse dedit si quis cognouerit uti haec si nota forent frueremur simplice cultu classica non gemerent non stridula fraxinus iret non uentus quateret puppes non machina muros crescebat scelerata sitis praedaeque recentis incestus flagrabat amor nullusque petendi coge
