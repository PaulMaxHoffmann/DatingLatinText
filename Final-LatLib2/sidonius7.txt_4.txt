pulsam aut suspiciosus nequitiam aut peritus calumniam aut imperitus infamiam simplicitatem columbae in ecclesia servat in foro serpentis astutiam bonis prudens malis cautus neutris callidus iudicatur  quid plura totum te nobis ille iam reddidit totam tuam temperantiam religionem libertatem verecundiam et illam delicatae mentis pudicissimam teneritudinem iucunda similitudine exscripsit quapropter quantum volueris deinceps frui secreto indulgere secessui licebit indulgeas quandoquidem nos in fratre meo Himerio avum nomine patrem facie utrumque prudentia iam tenemus vale EPISTULA XIV Sidonius Philagrio suo salutem  Proxime inter summates viros erat et frequens ordo vestri mentio fuit omnes de te boni in commune senserunt omnia bona cum tamen singuli quique varia virtutum genera dixissent sane cum sibi quispiam de praesentia tua quasi te magis nossent praeter aequum gloriarentur incandui quippe cum dici non aequanimiter admitterem virum omnium litterarum vicinantibus rusticis quam institutis fieri remotioribus notiorem  processit in ulteriora contentio et cum aliqui super hoc errore pervicaciter controversarentur idiotarum siquidem est sicut facile convinci ita difficile compesci constanter asserui si eloquentibus amicis numquam agnitio contemplativa proveniat esse asperum utcumque tolerabile tamen quia praevaleant ingenia sua coram quibus imperitia civica peregrinatur ad remotarum desideria provinciarum stilo adminiculante porrigere per quem saepenumero absentum dumtaxat institutorum tantus colligitur affectus quantus nec praesentanea sedulitate conficitur igitur si ita est desistant calumniari communis absentiae necessitatem vultuum mage quam morum praedicatores  equidem si humana substantia rectius mole quam mente censenda est plurimum ignoro quid secundum corpulentiam per spatia quamvis porrecta finalem in homine miremur quo nihil aeque miserum destitutumque nascendi condicio produxit quippe cum praebeat tamquam ab adverso bovi pilus apro saeta volucri pluma vestitum quibus insuper ut vim vel inferant vel repellant cornu dens unguis arma genuina sunt membra vero nostra in hunc mundum sola censeas eiecta non edita cumque fingendis artubus animalium ceterorum multifario natura praesidio quasi quaedam sinu patente mater occurrat humana tantum corpora effudit quorum imbecillitati quodammodo novercaretur  nam illud sicuti ego censeo qui animum tuum membris duco potiorem non habet aequalitatem quod statum nostrum supra pecudes veri falsique nescias ratiocinatio animae intellectualis evexit cuius si tantisper summoveant dignitatem isti qui amicos ludificabundi non tam iudicialiter quam oculariter intuentur dicant velim in hominis forma quid satis praestans quid spectabile putent  proceritatemne quasi non haec saepe congruentius trabibus aptetur an fortitudinem quae valentior in leoninae cervicis toris regnat an decorem liniamentorum quem crebro melius infigit et argilla simulacris et cera picturis an velocitatem quae competentius canibus adscribitur an vigilantiam cui certat et noctua an vocem cui non cesserit asinus claritate an industriam cui pro suo modulo comparari nec formica formidat  sed forsitan praeferunt vim videndi tamquam non sit eminentior visus aquilarum praeferunt audiendi efficaciam tamquam sus hispidus non antistet auditu praeferunt odorandi subtilitatem tamquam non praecedat vultur olfactu praeferunt gustandi discretionem tamquam non plurimum hinc  nosse cedamus et simio quid de tactu loquar quinto sensu corporis nostri quem sibi indifferenter tam philosophus quam vermiculus usurpant taceo hic de appetitibus inlecebrosis quos in coitu motui beluino carnis humanae voluptas inclinata communicat  ecce quam miseriam praeferunt excoluntque qui mihi quod eis solo sis obtutu notior turgidi insultant ast ego illum semper Philagrium video cuius si tacentis viderem faciem Philagrium non viderem unde illud simile vulgatum est quod ait quidam in causa dispari sententia pari filium Marci Ciceronis populus Romanus non agnoscebat loquentem conclamata sunt namque iudicio universali scientiae dignitas virtus praerogativa cuius ad maximum culmen meritorum gradibus ascenditur  primum etiam bestiale corpus si iam forte formatum est dignitate transcendit materiam informem deinde formato praeponitur corpus animatum tertio praecedit animam pecudis animus humanus quia sicut inferior est caro vitae sic vita rationi cuius assequendae substantiam nostram compotem deus artifex ferinam vero impotem fecit ita tamen quod in statu mentis humanae pollet bipertita condicio nam sicut animae humanitus licet ratiocinantes hebetes tamen pigrioresque prudentum acutarumque calcantur ingenio ita si quae sunt quae sola naturali sapientia vigent hae peritarum se meritis superveniri facile concedunt  quorum ego graduum differentiam observans illum Philagrium cordis oculo semper inspicio cui me animus potentialiter notum morum similitudine facit nam licet bonis omnibus placeas nemo te plus valuit intrinsecus intueri quam qui forinsecus affectat imitari sane qualiter studiorum tuorum consectaneus fiam consequa paginae parte reserabitur  amas ut comperi quietos ego et ignavos barbaros vitas quia mali putentur ego etiamsi boni lectioni adhibes diligentiam ego quoque in illa parum mihi patior nocere desidiam comples ipse personam religiosi ego vel imaginem aliena non appetis ego etiam refero ad quaestum si propria non perdam delectaris contuberniis eruditorum ego turbam quamlibet magnam litterariae artis expertem maxumam solitudinem appello  diceris esse laetissimus ego quoque lacrimas omnes perire definio quas quisque profuderit nisi quoties deo supplicat humanissimus esse narraris nostram quoque mensulam nullus ut specum Polyphemi hospes exhorruit summa clementia tibi in famulos esse perhibetur nec ego torqueor si mei quotiens peccaverint non totiens torqueantur  ieiunandum alternis putas non piget sequi prandendum non pudet praevenire de cetero si vos a me videri Christi munere datur ita gaudeam tamquam cui de te nec minora subtracta sint porro autem quae sint in te maiora iam satis novi propter quae fieri facilius potest ut et si quandoque faciem tuam coram positus inspexero aliqua de te recens mihi laetitia potius quam sententia accedat vale EPISTULA XV Sidonius Salonio suo salutem  Quotiens Viennam venio emptum maximo velim ut te fratremque communem colonum civitatis habitatio plus haberet qui mihi non amore solum verum etiam professione sociamini sed et ille imputationem meam praetextu frequentatae suburbanitatis eludit per quam efficitur ut nobis nec praesens ipse nec reus sit et tu habes quo te interim excuses quod te diu possidet vix recepta possessio  quicquid illud est iam venite hac deinceps condicione discessum impetraturi ut aut vicissim redeatis aut serius nam quamlibet ruri positi strenuos impleatis agricolas tum vere propriam terram fecundabitis si ecclesiam quam plurimum colitis plus colatis vale EPISTULA XVI Sidonius Chariobaudo abbati salutem  Facis unice in Christo patrone rem tui pariter et amoris et moris quod peregrini curas amici litteris mitigas consolatoriis atque utinam mei semper sic recorderis ut sollicitudines ipsas angore succiduo concatenatas qui exhortator attenuas intercessor incidas  de cetero libertos tuos causis quas iniunxeras expeditis reverti puto quos ita strenue constat rem peregisse ut nec eguerint adiuvari per quos nocturnalem cucullum quo membra confecta ieiuniis inter orandum cubandumque dignanter tegare transmisi quamquam non opportune species villosa mittatur hieme finita iamque temporibus aestatis appropinquantibus vale EPISTULA XVII Sidonius Volusiano fratri salutem  Iubes me domine frater lege amicitiae quam nefas laedi iam diu desides digitos incudibus officinae veteris imponere et sancto Abrahae diem functo neniam sepulchralem luctuosis carminibus inscribere celeriter iniunctis obsecundabo cum tua tractus auctoritate tum principaliter amplissimi viri Victorii comitis devotione praeventus quem iure saeculari patronum iure ecclesiastico filium excolo ut cliens ut pater diligo qui satis docuit quae sibi aut qualis erga famulos Christi cura ferveret cum torum circa decumbentis antistitis non dignitatem minus quam membra curvatus ac supra vultum propinqua morte pallentem dolore concolor factus quid viro vellet lacrimis indicibus ostenderet  et quia sibi maximas humandi funeris partes ipse praeripuit totum apparatu supercurrentis impendii quod funerando sacerdoti competeret impertiens saltim ad obsequium quae remanserunt verba conferimus nihil aliud exaraturi stili scalpentis impressu quam testimonium mutuae dilectionis ceterum viri mores gesta virtutes indignissime meorum vilitate dictorum ponderabuntur Abraham sanctis merito sociande patronis quos tibi collegas dicere non trepidem nam sic praecedunt ut mox tamen ipse sequare dat partem regni portio martyrii natus ad Euphraten pro Christo ergastula passus et quinquennali vincula laxa fame elapsus regi truculento Susidis orae occiduum properas solus ad usque solum sed confessorem virtutum signa sequuntur spiritibusque malis fers fugitive fugam quaque venis Lemurum se clamat cedere turba daemonas ire iubes exul in exilium expeteris cunctis nec te capit ambitus ullus est tibi delatus plus onerosus honor Romuleos refugis Byzantinosque fragores atque sagittifero moenia fracta Tito murus Alexandri te non tenet Antiochique spernis Elisseae Byrsica tecta domus rura paludicolae temnis populosa Ravennae et quae lanigero de sue nomen habent angulus iste placet paupertinusque recessus et casa cui culmo culmina pressa forent aedificas hic ipse deo venerabile templum ipse dei templum corpore facte prius finiti cursus istic vitaeque viaeque sudori superest dupla corona tuo iam te circumstant paradisi milia sacri Abraham iam te conperegrinus habet iam patriam ingrederis sed de qua decidit Adam iam potes ad fontem fluminis ire tui  ecce ut iniunxeras quae restant sepulto iusta persolvimus sed si vicissim caritatis imperiis fratres amicos commilitones obsequi dece
