 inspicias Beati oculi qui vident quae videtis dico enim vobis quia prophetae non viderunt quae vos videtis de superiori sensu descendunt adeo neminem ut decuit deum cognovisse quando nec prophetae vidissent quae sub Christo videbantur  Nam si non meus esset Christus nec prophetarum hoc in loco mentionem collocasset Quid enim mirum si non viderant res dei ignoti et tanto post aevo revelati Quae autem fuisset felicitas eorum qui tunc videbant quae alii merito vidisse non poterant si non erant consecuti repraesentationem eorum quae nunquam praedicarant nisi quoniam qui poterant vidisse aeque dei sui res quas etiam praedicaverant non tamen viderant Haec autem felicitas erit aliorum qui videbant quae alii tantum praedicaverant  Denique ostendemus et iam ostendimus ea visa in Christo quae fuerant praedicata abscondita tamen et ab ipsis prophetis ut absconderentur et a sapientibus et a prudentibus saeculi In evangelio veritatis legis doctor dominum aggressus Quid faciens inquit vitam aeternam consequar In haeretico vita solummodo posita est sine aeternae mentione ut doctor de ea vita videatur consuluisse quae in lege promittitur a creatore longaeva et dominus ideo illi secundum legem responsum dedisse Diliges dominum deum tuum ex toto corde tuo et ex tota anima tua et totis viribus tuis quoniam de lege vitae sciscitabatur  Sed sciebat utique legis doctor quo pacto vitam legalem consequi posset ut non de ea interrogasset cuius regulas etiam docebat Sed quia et mortui iam suscitabantur a Christo exsuscitatus ad spem aeternae vitae per exempla recidivae ne plus aliquid observationis exigeret sublimior spes idcirco consuluit de aeternae vitae consecutione Itaque dominus ut nec ipse alius nec aliud novum inferens praeceptum quam quod principaliter ad omnem salutem et utramque vitam facit ipsum caput ei legis opponit omnifariam diligendi dominum deum suum  Denique si de vita longaeva et ille consuluit et Christus respondit quae sit penes creatorem non de aeterna quae sit penes Marcionis deum quomodo consequitur aeternam Non utique eodem modo quo et longaevam Pro differentia enim mercedum operarum quoque credenda distantia est Ergo non ex dilectione dei tui consequetur vitam aeternam Marcionites sicut longaevam dilector creatoris  Sed quale est ut non magis diligendus sit qui aeternam pollicetur si diligendus est qui longaevam repromittit Ergo eiusdem erit utraque vita cum eadem est utrique vitae captanda disciplina Quod creator docet id et Christo opus est diligi ut praestet interveniente et hic illa praescriptione qua facilius apud eum debeant credi maiora apud quem minora praecedunt quam apud eum cui nullam de maioribus fidem aliqua minora praeparaverunt  Viderit nunc si aeternam nostri addiderunt Hoc mihi satis est quod Christus ille aeternae non longae vitae invitator de longaeva consultus quam destruebat non ad aeternam potius exhortatus est hominem quam inferebat Quid oro te fecisset Christus creatoris si qui creatori diligendo aedificaverat hominem non erat creatoris Credo negasset diligendum creatorem   Cum in quodam loco orasset ad patrem illum superiorem satis impudentibus et temerariis oculis suspiciens ad caelum creatoris a quo tam aspero et saevo et grandine et fulmine potuisset elidi sicut et Hierusalem suffigi ab eo potuit aggressus eum ex discipulis quidam Domine inquit doce nos orare sicut et Ioannes discipulos suos docuit scilicet quia alium deum aliter existimaret orandum Hoc qui praesumpserit prius est probet alium deum editum a Christo  Nemo enim ante voluisset orare nosse quam didicisset quem oraret Igitur si didicerat proba Si nusquam usque adhuc probas scito illum in creatorem formam orationis postulasse in quem etiam discipuli Ioannis orabant Sed quia et Ioannes novum aliquem ordinem orationis induxerat ideo hoc et a Christo discipulus eius expostulandum non immerito praesumpserat ut et illi de proprio magistri sui instituto non alium sed aliter deum orarent  Proinde nec Christus ante orationis notitiam discipulo contulisset quam dei ipsius Ita et ipse in eum docuit orationem quem discipulus usque adhuc noverat Denique sensus orationis quem deum sapiant recognosce Cui dicam Pater ei qui me omnino non fecit a quo originem non traho an ei qui me faciundo et instruendo generavit  A quo spiritum sanctum postulem a quo nec mundialis spiritus praestatur an a quo fiunt etiam angeli spiritus cuius et in primordio spiritus super aquas ferebatur Eius regnum optabo venire quem nunquam regem gloriae audivi an in cuius manu etiam corda sunt regum Quis dabit mihi panem cotidianum qui nec milium mihi condit an qui etiam de caelo panem angelorum cotidianum populo suo praestitit Quis mihi delicta dimittet qui ea non iudicando non retinet an qui si non dimiserit retinebit ut iudicet  Quis non sinet nos deduci in temptationem quem poterit temptator non timere an qui a primordio temptatorem angelum praedamnavit Hoc ordine qui alii deo supplicat et non creatori non orat illum sed infamat Proinde a quo petam ut accipiam apud quem quaeram ut inveniam ad quem pulsabo ut aperiatur mihi quis habet petenti dare nisi cuius omnia cuius sum etiam ipse qui peto Quid autem perdidi apud deum illum ut apud eum quaeram et inveniam  Si sapientiam atque prudentiam has creator abscondit apud eum ergo quaeram Si salutem et vitam et has apud creatorem Nihil alibi quaeretur ut inveniatur quam ubi latuit ut appareat Sic nec aliorsum pulsabo quam unde sum fugatus Denique si accipere et invenire et admitti laboris et instantiae fructus est illi qui petiit et quaesivit et pulsavit intellege haec a creatore mandari et repromitti  Ille enim deus optimus ultro veniens ad praestandum non suo homini nullum illi laborem nec instantiam indixisset iam enim non optimus si non ultro daret non petenti et invenire praestaret non quaerenti et aperiret non pulsanti Creator autem potuit indicere ista per Christum ut quia delinquendo homo offenderat deum suum laboraret et instantia petendi acciperet et quaerendi inveniret et pulsandi introiret  Sic et praemissa similitudo nocturnum panis petitorem amicum facit non alienum et ad amicum pulsantem non ad ignotum Amicus autem etiam si offendit magis creatoris est homo quam dei Marcionis Itaque ad eum pulsat ad quem ius illi erat cuius ianuam norat quem habere panes sciebat cubantem iam cum infantibus quos nasci voluerat Etiam quod sero pulsatur creatoris est tempvis Illius et serum cuius saeculum et saeculi occasus Ad deum autem novum nemo sero pulsasset tantum quod lucescentem Creator est qui et ianuam olim nationibus clauserit quae olim pulsabatur a Iudaeis  is et exsurgit et dat etsi iam non quasi amico non tamen quasi extraneo homini sed quasi molesto inquit Molestum autem tam cito deus recens neminem pati potuit Agnosce igitur et patrem quem etiam appellas creatorcm Ipse est qui scit quid filii postulent Nam et panem petentibus de caelo dedit manna et carnem desiderantibus emisit ortygometram non serpentem pro pisce nec scorpium pro ovo Illius autem erit non dare malum pro bono cuius utrumque sit Ceterum deus Marcionis non habens scorpium non poterat id se dicere non daturum quod non habebat sed ille qui habens et scorpium non dat  Itaque et spiritum sanctum is dabit apud quem est et non sanctus Cum surdum daemonium expulisset ut et in ista specie curationis Esaiae occurrisset in Beelzebub dictus eicere daemonia Si ego inquit in Beelzebub eicio daemonia filii vestri in quo eiciunt hac voce quid magis portendit quam in eo eicere se in quo et filii eorum In virtute scilicet creatoris Nam si putas sic accipiendum  Si ego in Beelzebub filii vestri in quo quasi illos suggillaret in Beelzebub eicientes resistet tibi prior sensus non posse satanam dividi adversus semetipsum Adeo nec illi in Beelzebub eiciebant sed ut diximus in virtute creatoris quam ut intellegi faceret subiungit Quodsi ego in digito dei expello daemonia ergone appropinquavit in vos regnum dei Apud Pharaonem enim venefici illi adhibiti adversus Moysen virtutem creatoris digitum dei appellaverunt Digitus dei est hoc quod significaret etiam modicum validissimum tamen Hoc et Christus ostendens commemorator non obliterator vetustatum scilicet suarum virtutem dei digitum dei dixit non alterius intellegendum quam eius apud quem hoc erat appellata Ergo et regnum ipsius appropinquaverat cuius et virtus digitus vocabatur  Merito igitur applicuit ad parabolam fortis illius armati quem validior alius oppressit principem daemoniorum quem Beelzebub et satanam supra dixerat significans digito dei oppressum non creatorem ab alio deo subactum Ceterum quomodo adhuc staret regnum eius in suis terminis et legibus et officiis quem licet integro mundo vel sic potuisset videri superasse validior ille deus Marcionis si non secundum legem eius etiam Marcionitae morerentur in terram defluendo saepe et a scorpio docti non esse superatum creatorem  Exclamat mulier de turba beatum uterum qui illum portasset et ubera quae illum educassent Et dominus Immo beati qui sermonem dei audiunt et faciunt quia et retro sic reiecerat matrem aut fratres dum auditores et obsecutores dei praefert Nam nec hic mater assistebat illi Adeo nec retro negaverat natum Cum id rursus audit rursus proinde felicitatem ab utero et uberibus matris suae transtulit in discipulos a qua non transtulisset si eam non haberet   Alibi malo purgare quae reprehendunt Marcionitae in creatore Hic enim sufficit si ea in Christo reperiuntur Ecce inaequalis et ipse inconstans levis aliud docens aliud faciens iubet omni petenti dare et ipse signum petentibus non dat Tanto aevo lucem suam ab hominibus abscondit et negat lucernam abstrudendam sed confirmat super candelabrum proponendam ut omnibus luceat Vetat remaledicere multo magis utique maledicere et Vae ingerit pharisaeis et doctoribus legis Quis est tam similis dei mei Christus nisi ipsius  Saepe iam fiximus nullo modo potuisse illum destructorem legis denotari si alium deum promulgasset Ideo et tunc pharisaeus qui illum vocarat ad prandium retractabat penes se 
