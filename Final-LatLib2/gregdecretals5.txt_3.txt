erint inquisiti credulitatem iuratam contigerit inveniri et utrum aliquis super eo crimine reputari debeat infamatus de quo ipsum duo vel tres vel etiam plures dixerint infamatum licet de ipso nihil sinistri in publico audiatur Ad quod est nostra responsio quod propter famam et deponentium credulitatem duntaxat non erit ad depositionis sententiam procedendum sed infamato canonica poterit indici purgatio secundum arbitrium iudicantis qui propter dicta paucorum eum infamatum reputare non debet cuius apud bonos et graves laesa opinio non exsistit  Tu tenique etc Dat Lat XIII Kal Ian Pont nostr Ao XV  CAP XXII Si is de cuius crimine in iudicio constat petit restitutionem propter iudiciarium ordinem non servatum non est audiendus sed eum tanquam notorium criminosum debet superior de novo privare H d et est casus valde notabilis secundum hunc intellectum Idem Episcopo et Decano Sylvanectensibus Ad petitionem Galterii quondam Corbiensis abbatis dilectis filiis magistro scholarum et Magistris R de Corzon et P canonicis Noviomensibus eiusdem loci a nobis dudum correctione commissa ipsi bis ad idem monasterium accedentes quibusdam correctis ibidem nonnulla quae statuenda fuerant statuerunt inquisitionis instantiam quorundam impediente malitia retardando ad quorum contumaciam reprimendam saeculare intendebant brachium invocare  Verum dilectus filius noster G sanctae Mariae in porticu diaconus cardinalis tunc apostolicae sedis legatus interim ad idem veniens monasterium supra dicto G praesente nec reclamante super statu monasterii memorati coepit inquirere diligenter Et quum inquisitione finita eum Parisius evocasset propositurum contra inquisitionem eandem si quid rationabiliter duceret proponendum idem W praesentiam eius adiens allegavit quod in monasterii correctione procedere non valebat quae praedictis iudicibus prius fuerat auctoritate nostra commissa et cardinalem ipsum ex iustis causis se asserens habere suspectum vocem ad nos appellationis emisit quem cardinalis inspectis his  quae probata fuerant contra eum de consilio peritorum amovit a regimine abbatiae dando fratribus eiusdem loci liberam facultatem alium eligendi qui dilectum filium Ioannem abbatem Corbeiensem tunc priorem de Argentolio virum providum et honestum  elegerunt concorditer in abbatem  Quum autem dictus W postmodum ad sedem apostolicam accessisset asserens se per cardinalem ipsum quorundam falsis suggstionibus circumventum ab abbatia sine rationabili causa remotum nos eiusdem coenobii tranquillitati paterna sollicitudine providere volentes venerabilibus fratribus nostris archiepiscopo Remensi et Atrebatensi episcopo dedimus in mandatis ut ad compositionem inter eundem W et substitutum ei darent studium et operam efficacem alioquin tam per iam dictum legatum quam per alios inquirerent diligentius veritatem et eam nobis usque ad festum sancti Remigii proximo nunc venturum fideliter intimarent ut per eorum relationem certiores effecti procederemus in eodem negotio prout procedendum utilius videremus Qui quum super reformatione pacis proficere nequivissent sicut ex literis eorum accepimus processerunt ad inquirendum super praemissis omnibus veritatem testibus ab utraque parte receptis et ea quae tam per se quam per cardinalis inquisitionem invenerant nobis sub sigillis propriis transmiserunt Nuper autem praefatis W atque I in nostra propter hoc praesentia constitutis idem W quod a legato post appellationem ad nos interpositam factum fuerat petiit revocari allegans quod quum correctio monasterii fuerit iudicibus memoratis iniuncta et ipsi quibusdam correctis et nonnullis statutis ibidem aliorum correctionem ex causa duxerint rationabili differendam cardinalis interim de iure non potuit procedere ad eandem quum generale mandatum non deroget speciali Ad quod fuit ex adverso responsum quod quum W praesente nec reclamante ad inquisitionem processerit cardinalis idem W videtur in hoc tacite consensisse ut inquisitione facta corrigeret cardinalis quae corrigenda videret Contra quod idem W taliter proponebat quod licet statim ut coepit inquirere cardinalis non duxerit reclamandum credens eum nolle procedere contra ipsum sed absque sui gravamine aliquid in ecclesia utiliter ordinare postquam tamen evocatus ab ipso cognovit quod adversus eum procedere intendebat eius declinavit examen ad nostram audientiam appellando Proposuit insuper pars adversa quod quum praedicti iudices omisissent in monasterii correctione procedere ac periculum traheret ad se mora cardinalis ipse ad quem spectabat ex iniuncto sibi legationis officio cura eius ad reformationem ipsius loci interponere potuit partes suas Quum enim secundum iuris civilis auctoritatem in illis etiam casibus in quibus solennis ordo iudiciarius observatur in criminali causa ultra biennium a contestatione litis non sit eius instantia protrahenda et nos quoque consulti quamdiu delegatus a nobis qui sententiam tulerat iurisdictionem suam interponere valeat ut sententiae pareatur respondisse noscamur quod usque ad annum integrum iurisdictionem sibi commissam ad exsequendum sententiam valeat exercere dictis iudicibus differentibus in correctione procedere quum iam decem et septem essent menses elapsi ex quo noscuntur mandatum apostolicum recepisse ac de criminibus licet non criminaliter ageretur correctioni non immerito cardinalis insistere potuit memoratae Sed ad hoc altera pars respondit quod hoc colorem excusationis haberet si praedicti iudices a legato commoniti ad correctionem procedere neglexissent In quo casu eorum forte defectus per diligentiam potuisset legati suppleri sicut de metropolitano in canonibus legitur quod tunc demum potest ea facere quae ad suffraganeos pertinent quum illa suffraganei negligunt adimplere  His igitur et aliis quae utraque pars proponere curavit auditis  inquisitione utraque cardinalis videlicet et archiepiscopi et episcopi praedictorum diligenter inspecta intelleximus ex depositionibus iuratorum quod quum tempore promotionis ipsius W octo millium librarum debito monasterium gravaretur et non multo tempore post idem debitum usque ad duo millia librarum fuerit diminutum nunc tamen usque ad sex millium librarum summam excrevit quum sicut prius contigerat de proventibus monasterii debitum potius diminui debuerit quam augeri nisi rectoris incuria obstitisset Et quamvis ad excusationem suam proposuerit idem W quod propter expensas factas in causa quam contra Cluniacense monasterium habuit in qua quendam prioratum evicit idem fuerat debitum augmentatum fuit tamen ei ex adverso responsum quod propter expensas illas debitum interim augmentari non debuit quum propter hoc possessiones quasdam eiusdem obligaverit prioratus maxime quum in eiusdem prosecutione negotii vix expensae fuerint mille librae Adiecit etiam dictus W quod occasione cuiusdam domus quam in villa Corbeiae de novo construxerat debitum supradictum excrevit Ad quod pars adversa respondit quod ex proventibus monasterii expensas huiusmodi facere potuit absque onere debitorum praesertim quum propter hoc non modicum auxilium a burgensibus fuerit eidem impensum Praeterea quum ex confessione ipsius constiterit quod in capitulo praestiterat iuramentum ne debitum de novo contraheret ac postea contraxerit debitum contra iuramentum proprium veniendo sicut testes deponunt argui de periurio videbatur Ad quod idem W hoc modo respondit quod etsi primo huiusmodi praestiterit iuramentum postea tamen quoddam factum fuit in capitulo constitutum per quod iuramentum ipsum exstitit relaxatum Sed contra hoc pars altera replicavit quia quum non constiterit quod per tale statutum revocatum fuerit iuramentum et appareret eundem W non solummodo iuramentum de debito non contrahendo praestasse sed venisse postea contra illud manifeste liquebat ipsum reatum periurii incurrisse Sed et ipsius insufficientia et negligentia dissoluta videbantur manifeste probari Et quanquam aliqui testium eum quantum in se dixerint esse bonum nulli tamen deposuerunt expresse quod utilis esset eius provisio monasterio saepedicto  Quum igitur nobis de talibus fuerit sufficiens in tali negotio facta fides propter quae praefatus G erat merito amovendus etsi restituendus foret propter iudiciarium ordinem non servatum ob causas tamen praedictas ipsum providimus manere privatum regimine abbatiae supra dictum priorem quem pro eo quod praefato G propter iuris ordinem non servatum quodammodo inordinate remoto intelleximus ob eandem causam per consequentiam minus legitime substitutum per sententiam amoventes Quem quia non propter personae vitium vel scientiae defectum sed propter iuris solennitatem sicut praemissum est  praetermissam amovimus ipsum postmodum restituimus in abbatem  et memorato W etc Dat Lat VII Kal Mart Pont nostr Ao XIII  CAP XXIII Agenti possessorio adipiscendae in beneficialibus non obstat exceptio criminis nisi de eo sit infamatus et infamato accusatore non probante vel non apparente indicitur purgatio in qua si defecerit punitur ut convictus Idem Accedens ad praesentiam nostram G nepos quondam H subdiaconi nostri sua nobis conquestione monstravit quod quum idem H apud sedem apostolicam viam universae carnis ingressus fuisset praebendam quam decedens habuerat in ecclesia Cremonensi ei duximus conferendam venerabili fratri nostro H episcopo et dilectis filiis capitulo Cremonensi iniungentes ut eum in fratrem reciperent et tam stallum in choro quam locum in capitulo et praebendam eandem ipsi sine difficultate aliqua assignarent tibi etiam fili archidiacone et dilectis filiis praeposito S Agathae dedimus in mandatis ut si episcopus et canonici mandatum apostolicum non implerent vos illud sublato appellationis obstaculo exsequi curaretis contradictores per censuram ecclesiasticam appellatione remota compescentes Quumque tu et idem praepositus sicut ex literis vestris accepimus monuissetis episcopum et canonicos Cremonenses ad mandatum apostolicum exsequendum ipsi asseruerunt nostras literas per veri suppressionem obtentas quum vivente adhuc subdiacono praedicto filium
