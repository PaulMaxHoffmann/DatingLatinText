res respondendum Porro sicut ex alio comperimus instrumento postquam mandati nostri audivisti tenorem variata locutione dixisti quod cancellariam ipsam non poteras iuxta mandatum nostrum praefato subdiacono nostro conferre quia reservatis tibi proventibus eandem cancellariam decem mensibus iam elapsis Henrico de Lamp concesseras Quumque nobis huiusmodi responsionum varietas ex scriptis innotuisset authenticis etsi secundum Apostolum omnem inobedientiam prompti simus ulcisci adhuc tamen tibi deferre volentes cui et in minori officio constituti et promoti sicut Domino placuit ad maiora in multis et magnis detulimus tibi dedimus in mandatis ut ad praesentiam nostram procuratorem idoneum destinares qui tuo nomine legitime nobis ostenderet quod dictam cancellariam personae idoneae modo canonico tempore tibi competente donasses dictus quoque H de Lamp cui dicebatur facta donatio si vellet ad praesentiam nostram accederet suam iustitiam defensurus Venientes igitur ad apostolatus nostri praesentiam dilecti filii G procurator tuus et saepedictus H super varietate responsionum nitebantur te multipliciter excusare licet publicis instrumentis fides non facile derogetur et secundum rerum naturam vix potuisset sufficienter ostendi quod tu id quod dictum est minime responderes etsi forte potuisset quod aliud respondisses Produxerunt autem in nostra praesentia duos testes qui iurati dixerunt quod in Ianuario nuper praeterito fuit annus ex quo Mediolanensis cancellarius debitum universae carnis exsolvit et in sequenti Maio quum consanguinei Henrici de Lamp frequenter apud te ac vehementer instarent ut cancellariam ipsi conferres te respondente quod cancellariae proventibus carere non posses ad multam tamen instantiam est obtentum ut cancellariae tibi retineres proventus et ius ipsius praefato conferres Henrico Quatuor ergo praesentibus inter quos duo testes memorati fuerunt in secretiore palatii tui camera eundem H secundum tenorem praescriptum de cancellaria investisti per librum et recepisti fidelitatem ab eo prohibens universis ne verbum istud cuiquam revelarent Adiecit autem unus testium praedictorum quod postquam ad te mandatum nostrum pervenerat et ipse H iam Bononia rediisset tu ei solenniter et publice tradidisti se vidente sigillum mandans ei ut cancellarii officium exerceret quod et alter testis asseruit de auditu et idem procurator tuus quod verum crederet esse respondit Henricus quoque confessus est factum sed solennitatem facti negabat  Quia ergo post interdictum nostrum ei praesumpsisti tradere bullam quum traditionem  ipsam  saltem debuisses differre donec nostrum consuleres beneplacitum dilectis filiis I archidiacono et O Lento canonico Mediolanensibus dedimus in mandatis etc  cf c  de app II   Tolerabamus autem ad tempus ut negotii merita nobis plenius innotescerent investituram quae dicebatur in occulto facta fuisse per librum licet ecclesiastica beneficia non sint donatione clandestina conferenda teste veritate quae dicit Qui male agit odit lucem Ceterum quia cancellariae officium memoratae spirituale vel annexum spirituali proponebatur exsistere quum cancellarius ex officio suo multa facere debeat quae spiritualia esse noscuntur ac per hoc sub tenore praescripto dicebatur non debuisse conferri quum ab omni specie mala praecipiat Apostolus abstinere quia etiam praefatus Henricus de Lamp licet receptus sit in fratrem ad vacaturam praebendam ordinarius tamen asserebatur non esse ac per hoc cancellariam sibi non debuisse conferri quae de iure vel consuetudine ordinario tantum debet committi quum nec Mediolanensis archiepiscopi sed Mediolanensis ecclesiae cancellarius esse scribatur nec vacante sede cancellarii perdat officium nam nec ipsum sigillum substituto Pontifice variatur inquisitionem horum duximus praenominatis I archidiacono et O Lento canonico Mediolanensibus committendam per apostolica scripta praecipiendo mandantes quatenus omni contradictione et appellatione cessante Deum habentes prae oculis gratia et timore postpositis sine personarum acceptione inquirerent super praemissis diligentissime veritatem et ne veritas celaretur testes qui eis nominarentur si se gratia vel timore subtraherent per censuram ecclesiasticam compellerent perhibere testimonium veritati et quod super omnibus invenirent sub literarum suarum testimonio ad sedem apostolicam destinarent ut per inquisitionem ipsorum sufficienter instructi negotium ipsum melius decidere valeremus Ipsi vero mandatum apostolicum fideliter exsequentes convocatis Mediolanensis ecclesiae ordinariis et per poenam excommunicationis compulsis dicere sub iurisiurandi religione de facto cancellariae quia noverant super praemissis articulis veritatem attestationes suas redactas in scriptis sigillo munitas ad nostram praesentiam transmiserunt Interdixerunt etiam eidem H administrationem sigilli sicut ex literis eorum accepimus iuxta formam mandati nostri de consilio sapientum Quumque saepedictus H de Lamp cum patre suo Rogerio propter hoc nostro se conspectui prasentasset copiam allegandi pro se liberam ac benignam in communi concessimus auditorio Qui per advocatum proposuit quod delegati praedicti sine inquisitione spoliaverunt eum exsecutione sigilli contra nostri mandati tenorem quum ipsius sigilli traditio non fuerit facta post secundum mandatum et ideo primo loco restitutionem sibi fieri postulabat Formam vero concessionis nitebatur multipliciter excusare proponens quod in retentione fructuum simoniaca pravitas nullatenus intercessit tum quia officium cancellariae nec est spirituale nec annexum spirituali quia licet cancellarius quaedam agat quae spiritualia esse noscuntur sicut ex attestationibus liquet ea tamen non agit ex officio cancellarii sed de mandato archiepiscopi sicut ex dictis testium comprobatur tum etiam quia nihil emit et vendidit quum simonia describatur esse studiosa cupiditas vendendi vel emendi spirituale vel spirituali annexum praesertim quum tu ante traditionem separaveris fructus et ita quod tuum erat tibi retinuisti non accipiens alium Se quoque ad obtinendum cancellariam preponebat idoneum quum de mandato Romani Pontificis sit Mediolanensis ecclesiae canonicus institutus vocem habens in capitulo et locum in choro et tanquam verus et plenus canonicus in tractatibus et contractibus ipsius ecclesiae admittatur Nec obstat quod integram praebendam non habet quum sicut per dicta testium est probatum archidiaconatus eiusdem ecclesiae de quo nullatenus dubitatur quia sit dignitas et officium spirituale quandoque fuerit concessus ei qui praebendam integram non habebat Quod autem a sexaginta annis iuxta quorundam testimonium concessa fuit tantum ordinario praebendato de numero viginti canonicorum qui proprie ordinarii appellantur sibi nocere non poterat quum per hoc nullum sit tibi praeiudicium generatum quin ei qui de numero viginti non esset praesertim canonico eandem cancellariam potuisses conferre Allegabat insuper quod etsi pactio de retinendis ad tempus proventibus intervenisset quod ipse tamen negabat inter te ac parentes ipsius ipse tamen de praedicta cancellaria pure fuit et simpliciter investitus et ideo talis pactio sibi non debet obesse quum parentes nihil tibi pro eo dederint vel promiserint  Praeterea proponebas quod quum nullus debeat sine accusatore damnari nec aliquid circa negotium illud sit actum in forma iudicii depositiones testium non poterant tibi praeiudicium generare Quia vero haec allegatio personam nostram tangere videbatur dignum duximus causam commissae inquisitionis et ordinem plenius explicare ne quis quomodolibet suspicetur quod nos in hoc negotio perperam processerimus praesertim quum ratio assignanda debeat esse posteris profutura Quum enim iuris sit explorati quod actore non probante is qui convenitur etiamsi nihil praestiterit debet absolvi videri poterat quod nos tibi qui conveniebaris a nobis malitiose vel indiscrete onus probationis super tribus praemissis articulis imposuimus videlicet ut ostenderes quod praedictam cancellariam personae idoneae modo canonico et tempore tibi competenti donasses Porro quum donatio fuisset occulta et ideo suspicione non careat et elapso iam anno nullus omnino cancellarius appareret non immerito credebamus quod secundum Lateranensis concilii statuta ad nos esset ipsius cancellariae donatio devoluta et ideo potuissemus ipsam sine culpa conferre quoniam etsi locum Dei teneamus in terris non tamen de occultis potuimus divinare Quia ergo contra illud quod prima facie iuste praesumebatur pro nobis praesertim quum responderis prima vice quod cancellariam alicui non contuleras facultatem tibi pro te probandi concessimus non fuit gravamen sed gratia nec ex malitia sed ex benignate processit Quod etiam de modo canonico fidem nobis fieri mandavimus tu causam praestitisti mandato qui saepe nobis per literas tuas intimasti et tandem probasti per testes quod retentis tibi proventibus officium concesseras memoratum Ex quo non immerito contra talem concessionem fuimus suspicati quum et proponeretur aperte quod illud ei personae commiseras cui secundum consuetudinem Mediolanensis ecclesiae non debuerat aliquo modo committi  Et ideo nos qui non tam ex plenitudine potestatis quam ex officii debito possumus et debemus de subditorum excessibus ad correctionem inquirere veritatem te maxime causam et occasionem praestante inquisitionem commisimus faciendam Omnibus ergo diligenter auditis quaecunque fuerunt in nostro auditorio proponenda deliberavimus cum fratribus nostris et in ipsa deliberatione te in tribus praecipue comperimus fuisse culpabilem  circa contrarietatem responsi quia non solum nobis qui licet immeriti locum Iesu Christi tenemus sed nec cuiquam debuisses ex certa scientia contraria respondere circa carnalitatem animi quia non ex affectu carnali sed discreto iudicio debuisti ecclesiasticum officium et beneficium in persona magis idonea dispensare et circa inhonestatem facti quia non licuit ex pactione vel conventione quacunque sub modo vel tenore praescripto concedere nudum offici
