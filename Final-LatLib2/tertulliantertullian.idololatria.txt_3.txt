quin quid erit dei si omnia Caesaris Ergo inquis honor dei est lucernae pro foribus et laurus in postibus Non utique quod dei honor est sed quod eius qui pro deo eiusmodi officiis honoratur quantum in manifesto est salua operatione quae est in occulto ad daemonia perueniens  Certi enim esse debemus si quos latet per ignorantiam litteraturae saecularis etiam ostioram deos apud Romanos Cardeam a cardinibus appellatam et Forculum a foribus et Limentinum a limine et ipsum Ianum a ianua et utique scimus licet nomina inania atque conficta sint cum tamen in superstitionem deducuntur rapere ad se daemonia et omnem spiritum inmundum per consecrationis obligamentum  Alioquin daemonia nullum habent nomen singillatim sed ibi nomen inueniunt ubi et pignus Etiam apud Graecos Apollinem Thyraeum et Antelios daemonas ostiorum praesides legimus Haec igitur ab initio praeuidens spiritus sanctus etiam ostia in superstitionem uentura praececinit per antiquissimum propheten Enoch Nam et alia ostia in balneis adorari uidemus  Si autem sunt qui in ostiis adorentur ad eos et lucernae et laureae pertinebunt Idolo feceris quicquid ostio feceris Hoc in loco ex auctoritate quoque dei contestor quia nec tutum est subtrahere quodcumque uni fuerit ostensum utique omnium causa Scio fratrem per uisionem eadem nocte castigatum grauiter quod ianuam eius subito adnuntiatis gaudiis publicis serui coronassent  Et tamen non ipse coronauerat aut praeceperat nam ante processerat et regressus reprehenderat factum Adeo apud deum in huiusmodi etiam disciplina familiae nostrae aestimamur Igitur quod attineat ad honores regum uel imperatorum satis praescriptum habemus in omni obsequio esse nos oportere secundum apostoli praeceptum subditos magistratibus et principibus et potestatibus sed intra limites disciplinae quousque ab idololatria separamur  Propterea enim et illud exemplum trium fratrum praecucurrit qui alias obsequentes erga regem Nabuchodonosor honorem imaginis eius constantissime respuerunt probantes idololatrian esse quicquid ultra humani honoris modum ad instar diuinae sublimitatis extollitur  Sic et Daniel cetera Dario subnixus tamdiu fuit in officio quamdiu a periculo disciplinae uacaret Nam ne id subiret non magis leones regios timuit quam illi regios ignes Accendant igitur quotidie lucernas quibus lux nulla est affigant postibus lauros postmodum arsuras quibus ignes imminent illis competunt et testimonia tenebrarum et auspicia poenarum  Tu lumen es mundi et arbor uirens semper Si templis renuntiasti ne feceris templum ianuam tuam Minus dixi si lupanaribus renuntiasti ne indueris domui tuae faciem noui lupanaris XVI  Circa officia uero priuatarum et communium sollemnitatum ut togae purae ut sponsalium ut nuptialium ut nominalium nullum outem periculum obseruari de flatu idololatriae quae interuenit  Causae enim sunt considerandae quibus praestatur officium Eas mundas esse opinor per semetipsas quia neque uestitus uirilis neque anulus aut coniunctio maritalis de alicuius idoli honore descendit Nullum denique cultum a deo maledictum inuenio nisi muliebrem in uiro Maledictus enim inquit omnis qui muliebribus induitur Togauero etiam appellatione uirilis est  Nuptias quoque celebrari non magis deus prohibet quam nomen imponi Sed his accommodantur sacrificia Sim uocatus nec adsacrificii sit titulus officii et operae meae expunctio quantum sibi licet  Vtinam quidem nec uidere possimus quae facere nobis nefas est Sed quoniam ita malus circumdedit saeculum idololatria licebit adesse in quibusdam quae nos homini non idolo officiosos habent Plane ad sacerdotium et sacrificium uocatus non ibo proprium enim idoli officium est sed neque consilio neque sumptu aliaue opera in eiusmodi fungar  Si propter sacrificium uocatus adsistam ero particeps idololatriae si me alia causa coniungit sacrificanti ero tantum spectator sacrificii XVII  Ceterum quid facient serui uel liberti fideles item officiales sacrificantibus dominis uel patronis uel praesidibus suis adhaerentes Sed si merum quis sacrificanti tradiderit immo si uerbo quoque aliquo sacrificio necessario adiuuerit minister habebitur idololatriae Huius regulae memores etiam magistratibus et potestatibus officium possumus reddere secundum patriarchas et ceteros maiores qui regibus idololatris usque ad finem idololatriae apparuerunt  Hinc proxime disputatio oborta est an seruus dei alicuius dignitatis aut potestatis administrationem capiat si ab omni specie idololatriae intactum se aut gratia aliqua aut astutia etiam praestare possit secundum quod et Ioseph et Daniel mundi ab idololatria et dignitatem et potestatem administrauerunt in ornamento et purpura praefecturae totius Aegypti siue Babyloniae  Cedamus itaque succedere alicui posse ut in quoquo honore in solo honoris nomine incedat neque sacrificet neque sacrificiis auctoritatem suam accommodet non hostias locet non curas templorum deleget non uectigalia eorum procuret non spectacula edat de suo aut de publico aut edendis praesit nihil sollemne pronuntiet uel edicat ne iuret quidem iam uero quae sunt potestatis neque iudicet de capite alicuius uel pudore  feras enim de pecunia  neque damnet neque praedamnet neminem uinciat neminem recludat aut torqueat si haec credibile est fieri posse XVIII  Iam uero de solo suggestu et apparatu honoris retractandum Proprius habitus uniuscuiusque est tam ad usum quotidianum quam ad honorem et dignitatem Igitur purpura illa et aurum ceruicis ornamentum eodem more apud Aegyptios et Babylonios insignia erant dignitatis quo more nunc praetextae uel trabeae uel palmatae et coronae aureae sacerdotum prouincialium sed non eadem condicione  Tantum enim honoris nomine conferebantur iis qui familiaritatem regum merebantur Vnde et purpurati regum uocabantur a purpura sicut apud nos a toga candida candidati sed non ut suggestus ille sacerdotiis quoque aut aliquibus idolorum officiis adstringeretur Nam si ita esset utique tantae sanctitatis et constantiae uiri statim habitus inquinatos recusassent statimque apparuisset Danielem idolis non deseruisse nec Belem nec draconem colere quod multo postea apparuit  Simplex igitur purpura illa nec iam dignitatis erat sed ingenuitatis apud barbaros insigne Quemadmodum enim et Ioseph qui seruus fuerat et Daniel qui per captiuitatem statum uerterat ciuitatem Babyloniam et Aegyptiam sunt consecuti per habitum barbaricae ingenuitatis sic penes nos quoque fideles si necesse fuerit poterit et pueris praetexta concedi et puellis stola natiuitatis insignia nec potestatis generis non honoris ordinis non superstitionis Ceterum purpura uel cetera insignia dignitatum et potestatum insertae dignitati et potestatibus idololatriae ab initio dicata habent profanationis suae maculam cum praeterea ipsis etiam idolis induantur praetextae et trabeae et laticlaui fasces quoque et uirgae praeferantur et merito Nam daemonia magistratus sunt saeculi huius unius collegii insignia fasces et purpuras gestant  Quid ergo proficies si suggestu quidem utaris opera eius uero non administres Nemo in inmundis mundus uideri potest Tunicam si induas inquinatam per se poterit forsitan illa non inquinari per te sed tu per illam mundus esse non poteris Iam nunc qui de Ioseph et Daniel argumentaris scito non semper comparanda esse uetera et noua rudia et polita coepta et explicita seruilia et liberalia  Nam illi etiam condicione serui erant tu uero nullius seruus in quantum solius Christi qui te etiam captiuitate saeculi liberauit ex forma dominica agere debebis Ille dominus in humilitate et ignobilitate incessit domicilio incertus nam filius inquit hominis non habet ubi caput collocet uestitu incultus neque enim dixisset ecce qui teneris uestiuntur in domibus regum sunt uultu denique et aspectu inglorius sicut et Esaias pronuntiauerat  Si potestatis ius quoque nullum ne in suos quidem exercuit quibus sordido ministerio functus est si regem denique fieri conscius sui regni refugit plenissime dedit formam suis derigendo omni fastigio et suggestu quam dignitatis quam potestatis  Quis enim magis iis usus fuisset quam dei filius Quales et quanti eum fasces producerent qualis purpura de umeris eius floreret quale aurum de capite radiaret nisi gloriam saeculi alienam et sibi et suis iudicasset Igitur quam noluit reiecit quam reiecit damnauit quam damnauit in pompa diaboli deputauit Non enim damnasset nisi non sua alterius autem esse non possunt nisi diaboli quae dei non sunt  Tu si diaboli pompam eierasti quicquid ex ea attigeris id scias esse idololatrian Vel hoc te commonefaciat omnes huius saeculi potestates et dignitates non solum alienas uerum et inimicas dei esse quod per illas aduersus dei seruos supplicia consulta sunt per illas et poenae ad impios paratae ignorantur  Sed et natiuitas et substantia tua molestae tibi sunt aduersus idololatrian Ad euitandum remedia deesse non possunt cum et si defuerint supersit unicum illud quo felicior factus non in terris magistratus sed in caelis XIX  Possit in isto capitulo etiam de militia definitum uideri quae inter dignitatem et potestatem est At nunc de isto quaeritur an fidelis ad militiam conuerti possit et an militia ad fidem admitti etiam caligata uel inferior quaeque cui non sit necessitas immolationum uel capitalium iudiciorum  Non conuenit sacramento diuino et humano signo Christi et signo diaboli castris lucis et castris tenebrarum non potest una anima duobus deberi deo et Caesari Et uirgam portauit Moyses fibulam et Aaron cingitur loro et Iohannes agmen agit et Iesus Naue bellauit et populus si placet ludere  Quomodo autem bellabit immo quomodo etiam in pace militabit sine gladio quem dominus abstulit Nam etsi adierant milites ad Iohannem et formam obseruationis acceperant si etiam centurio crediderat omnem postea militem dominus in Petro exarmando discinxit Nullus habitus licitus est apud nos illicito actui adscriptus XX  Sed enim cum conuersatio diuinae disciplinae non factis tantum uerum etiam uerbis periclitetur nam sicut scriptum est ecce homo et facta eius ita ex ore tuo ius
