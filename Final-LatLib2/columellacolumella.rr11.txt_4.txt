ae pabularis modios septem vel octo viciae seminalis modios quinque vel sex ervi modios quattuor vel quinque farraginis hordeaceae modios septem vel octo siliquae modios sex medicae singulos cyathos serere oportet in areolis longis pedum denum latis pedum quinum Cannabis grana sex in pede quadrato ponuntur  Id Oct Et sequenti biduo interdum tempestas nonnumquam rorat tantummodo Iugulae exoriuntur vespere XIII Kal Nov Sol in Scorpionem transitum facit  XIII et XII Kal Nov Solis exortu Vergiliae incipiunt occidere tempestatem significat XI Kal Nov Tauri cauda occidit Auster interdum pluvia VIII Kal Nov Centaurus exoriri mane desinit tempestatem significat  VII Kal Nov Nepae frons exoritur tempestatem significat V Kal Nov Vergiliae occidunt hiemat cum frigore et gelicidiis IIII Kal Nov Arcturus vespere occidit ventosus dies III Kal Nov Et pridie Cassiope incipit occidere tempestatem significat  Per hos dies quaecumque semina differri debent arbusculaeque omnis generis recte ponuntur Vlmi quoque vitibus recte maritantur ipsaeque vites in arbustis et vineis commode propagantur Seminaria runcare et fodere tempus est tum etiam arbores ablaqueare nec minus vineas easdemque putare itemque in arbustis vitem deputare Seminaria quae suo tempore pampinata non sunt arbusculaeque ficorum in seminariis putari et ad singulos stilos redigi debent quae tamen melius dum tenera sunt per germinationem pampinantur sed cum omnia in agricultura strenue facienda sint tum maxime sementis  Vetus est agricolarum proverbium maturam sationem saepe decipere solere seram numquam quin mala sit Itaque in totum praecipimus ut quisque natura locus frigidus erit is primus conseratur ut quisque calidus novissimus Vicia et faba stercorare agrum dicuntur  Lupinum nisi in florem verteris nihil agrum stercoraveris sed nec ulla res magis vacuis operariis aut seritur aut conditur Nam et primis temporibus ante ullam sementem possis id obruere et novissimis post coactos fructus tollere  Sementi facta inoccare oportet quod sparseris Duo iugera tres operae commode occabunt arboresque quae intererunt ablaqueabunt quamvis antiqui singulis operis singula iugera sariri et occari velint quod an recte fieri possit adfirmare non ausim Eodem tempore fossas rivosque purgare et elices sulcosque aquarios facere convenit  Iisdem temporibus si sit fraxineam si minus orneam si nec haec sit iligneam frondem bubus recte praebebimus Glandis quoque non inutile est singulis iugis modios singulos dare nec tamen amplius ne laborent nec minus diebus triginta praebueris Nam si paucioribus diebus datur ut ait Hyginus per ver scabiosi boves fiunt Glans autem paleis inmiscenda est atque ita bubus adponenda Tum etiam silvam si quis barbaricam id est consemineam velit facere recte conseret glandibus et ceteris seminibus Tum et olea destringenda est ex qua velis viride oleum efficere quod fit optimum ex varia oliva cum incipit nigrescere nam acerbum nisi ex alba olea fieri non debet  Kal Nov Et postridie caput Tauri occidit pluviam significat III Non Nov Fidicula mane exoritur hiemat et pluit VIII Id Nov Idem sidus totum exoritur Auster vel Favonius hiemat VII Id Nov Significat tempestatem hiemat VI Id Nov Vergiliae mane occidunt significat tempestatem hiemat V Id Nov Stella clara Scorpionis exoritur tempestatem significat vel Vulturnus interdum rorat IIII Id Nov Hiemis initium Auster aut Eurus interdum rorat  His diebus usque in Idus quae superiore mense facere non potueris adhuc tolerabiliter efficies Sed et proprie hoc observabis ut pridie quam plenilunium sit si minus certe ipso plenilunio omnem quam saturus es fabam uno die spargas sed postea licebit ab avibus et pecore defensam obruas eamque si ita conpetierit lunae cursus ante Idus Novembres occatam habeas quam pinguissimo et novo loco si minus quam stercoratissimo  Satis erit in singula iugera vehes stercoris conportare numero decem octo vehis autem stercoris una habet modios octoginta Ex quo colligitur oportere in denos quoquoversus pedes modios quinos stercoris spargere Quae ratio docet universo iugero satisfacere modios MCCCCXL  Tum etiam convenit oleas ablaqueare et si sunt parum fructuosae vel cacuminibus retorridae frondis magnis arboribus quaternos modios stercoris caprini circumspargere in ceteris autem pro magnitudine portionem servare eodem tempore vineis ablaqueatis columbinum stercus ad singulas vites quod sit instar unius sextarii vel urinae hominis congios vel alterius generis quaternos sextarios stercoris infundere Iugerum vinearum in senos pedes positarum duae operae oblaqueant  Id Nov Dies incertus saepius tamen placidus XVI Kal Dec Fidis exoritur mane Auster interdum Aquilo magnus XV Kal Dec Aquilo interdum Auster cum pluvia XIIII Kal Dec Sol in Sagittarium transitum facit Suculae mane oriuntur tempestatem significat XII Kal Dec Tauri cornua vespere occidunt Aquilo frigidus et pluvia  XI Kal Dec Sucula mane occidit hiemat X Kal Dec Lepus occidit mane tempestatem significat VII Kal Dec Canicula occidit solis ortu hiemat Pridie Kal Dec Totae Suculae occidunt Favonius aut Auster interdum pluvia  His diebus quae praeterita erunt superioribus opera consequi oportebit Et si non plurimum serimus optimum est intra Kalendas Decembres sementem fecisse Sed etiam longis noctibus ad diurnum tempus aliquid adiciendum est Nam multa sunt quae in lucubratione recte agantur Sive enim vineas possidemus pali et ridicae possunt dolari exacuique sive regio ferulae vel corticis ferax est apibus alvaria fieri debent sive palmae spartive fecunda est fiscinae sportaeque seu virgultorum corbes ex vimine  Ac ne cetera nunc persequar nulla regio non aliquid adfert quod ad lucubrationem confici possit Nam inertis est agricolae exspectare diei brevitatem praecipue in his regionibus in quibus brumales dies horarum novem sunt noctesque horarum quindecim  Possit etiam salix decisa pridie ad lucubrationem expurgari et ad vitium ligamina praeparari quae si natura minus lenta est ante dies quindecim praecidenda et purgata in stercore obruenda est ut lentescat Sin autem iam pridem caesa exaruit in piscina maceranda est Tum etiam per lucubrationem ferramenta acuere et ad ea facere vel facta manubria aptare quorum optima sunt ilignea deinde carpinea post haec fraxinea  Kal Dec Dies incertus saepius tamen placidus VIII Id Dec Sagittarius medius occidit tempestatem significat VII Id Dec Aquila mane oritur Africus interdum Auster et rorat III Id Dec Corus vel Septentrio interdum Auster cum pluvia His diebus quae praeterita erunt superiore mense opera peragi debebunt utique in locis temperatis aut calidis nam frigidis recte fieri iam non possunt Id Dec Scorpio totus mane exoritur hiemat  XVI Kal Ian Sol in Capricornum transitum facit brumale solstitium ut Hipparcho placet itaque tempestatem saepe significat XV Kal Ian Ventorum conmutationem significat X Kal Ian Capra occidit mane tempestatem significat VIIII Kal Ian Brumale solstitium sic Chaldaei observant significat VI Kal Ian Delphinus incipit oriri mane tempestatem significat IIII Kal Ian Aquila vespere occidit hiemat III Kal Ian Canicula occidit vespere tempestatem significat pridie Kal Ian Tempestas ventosa  His diebus qui religiosius rem rusticam colunt nisi si vinearum causa pastines negant debere terram ferro commoveri itaque quidquid citra id genus effici potest id ab his comprehenditur ut olea legatur et conficiatur ut vitis paletur et capite tenus adligetur ut iuga vineis inponantur et capistrentur  Ceterum palmare id est materias adligare hoc tempore non expedit quia plurimae propter rigorem qui fit ex frigore franguntur Possunt etiam his diebus cerasia et tubures et Armeniacae atque amygdalae ceteraeque arbores quae primae florent inseri commode Nonnulli tamen etiam legumina serunt  Kal Ian Dies incertus III Non Ian Cancer occidit tempestas varia Pridie Non Ian Media hiemps Auster multus interdum pluvia Non Ian Fidis exoritur mane tempestas varia VI Id Ian Auster interdum Favonius V Id Ian Auster interdum imber Pridie Id Ian Incertus status caeli  Per hos quoque dies abstinent terrenis operibus religiosiores agricolae ita tamen ut ipsis Kalendis Ianuariis auspicandi causa omne genus operis instaurent Ceterum differant terrenam molitionem usque in proximas Idus CIBARIA BOUM PER SINGULOS MENSES Sed nec ignorare debebit vilicus quid uni iugo boum quoquo mense per singulos dies praestari satis sit Quare huius quoque curae rationem subiciemus  Mense Ianuario paleas cum ervi macerati sextariis sex vel paleas cum cicerculae fresae semodio vel frondis corbem pabulatorium modiorum viginti vel paleas quantum velint et faeni pondo viginti vel adfatim viridem frondem ex siliquis et lauru vel quod his omnibus praestat farraginem hordeaceam dabit siccam Februario idem Martio idem vel si opus facturi sunt faeni pondo quinquaginta  Aprili frondem querneam et populneam ex Kalendis ad Idus vel paleas et faeni pondo quadraginta Maio pabulum adfatim Iunio ex Kalendis frondem adfatim Iulio idem Augusto idem vel paleas ex ervo pondo quinquaginta  Septembri frondem adfatim Octobri frondem et ficulnea folia Novembri ad Idus frondem vel folia ficulnea quae sint corbis unius ex Idibus glandis modium unum paleis inmixtum et lupini macerati modium unum paleis inmixtum vel maturam farraginem Decembri frondem aridam vel paleas cum ervi semodio macerato vel lupini quod ex semodio macerato exierit vel glandis modium unum ut supra scriptum est vel farraginem III DE CULTU HORTORUM Et quoniam percensuimus opera quae suis quibusque temporibus anni vilicum exsequi oporteret memores polliciti nostri subiungemus cultus hortorum quorum aeque curam suscipere debebit ut et quotidiani victus sui levet sumptum et advenienti domino praebeat quod ait poeta inemptas ruris dapes  Democritus in eo libro quem Georgicon appellavit parum prudenter censet eos facere qui hortis exstruant munimenta quod neque latere fabricata maceries perennare possit pluviis ac tempestatibus plerumque infestata neque lapides supra rei dignitatem poscat inpens
