ostolicae sedis quae dante Domino universarum ecclesiarum mater est et magistra insufficientes nos vita et scientia reputemus quantum tamen nobis Dominus in sua miseratione concesserit ab his proposuimus abstinere per quae nobis possit merito derogari quanquam ex infirmitatis humanae defectu non sic formam perfectionis semper et in omnibus imitari possimus quin aliquid aliquando in nostris subrepat operibus quod minus circumspectae providentiae valeat imputari quod tamen non ex industria vel scientia certa sed interdum ex ignorantia vel nimia occupatione contingit  Significastis siquidem nobis per literas vestras quod quum quaedam vobis fuissent literae praesentatae per quas vobis districte praecipere videbamur ut I de Cimilian clericum ecclesiae vestrae in canonicum reciperetis et fratrem nec aliquem alium in canonicum vocaretis donec ipse praebendae beneficium plenarie fuisset adeptus earum tenore diligenter inspecto vix eas credidistis de nostra conscientia processisse vel si etiam processerunt per nimiam fuisse importunitatem obtentas  Ceterum quum easdem literas sicut viri providi et discreti ad nostram remisissetis praesentiam ut ex earum inspectione plenius nosceremus utrum ex nostra conscientia processissent plus in eis invenimus quam vestra fuisset discretio suspicata Nam licet in stilo dictaminis et forma scripturae aliquantulum coeperimus dubitare bullam tamen veram invenimus quod primum nos in vehementem admirationem induxit quum literas ipsas sciremus de nostra conscientia nullatenus emanasse Bullam igitur hinc inde diligentius intuentes in superiori parte quae filo adhaeret eam aliquantulum tumentem reperimus Et quum filum ex parte tumenti sine violentia qualibet aliquantulum attrahi fecissemus bulla in filo altero remanente filum ex parte illa fuit ab ipsa sine qualibet difficultate avulsum in cuius summitate adhuc etiam incisionis indicium apparebat Per quod liquido deprehendimus bullam ipsam ex aliis literis extractam fuisse ac illis per vitium falsitatis insertam sicut ex literis ipsis plenius agnoscetis quas ad maiorem certitudinem vobis duximus remittendas  Quum igitur tantus excessus relinqui non debeat aliquatenus impunitus discretioni vestrae per apostolica scripta mandamus et districte praecipimus quatenus dictum I nisi infra XX dies post harum susceptionem a vobis commonitus ad praesentiam nostram cum testimonio literarum vestrarum satisfacturus accesserit extunc ab omni ecclesiastico beneficio et clericali officio sublato cuiuslibet contradictionis et appellationis obstaculo suspendatis vel si beneficio caret anathematis eum sententia innodetis quum ab hac culpa non de facili sit credendus immunis quum nec per fratres nec per consanguineos nostras nos licet saepius rogatos potuisset inducere ut super hoc nostras vobis literas mitteremus Ex quo fraudem auctoris etsi principalis falsarius ipse non fuerit sufficienter agnoscere potuisset praesertim quum eo tempore praesens fuisse dicatur quo contra falsarios de communi fratrum consilio publice constituimus inter cetera sub poena excommunicationis firmiter inhibentes ne quis literas apostolicas nisi de manu nostra vel bullatoris nostri reciperet illis duntaxat exceptis quibus propter dignitatis excellentiam indulsimus ut per nuncios fideles et notos id ipsum possent efficere  Ut autem varietates huiusmodi falsitatis circa nostras literas quas hactenus deprehendimus vos ipsi de cetero deprehendere valeatis eas vobis praesentibus literis duximus exprimendas Prima species falsitatis haec est ut falsa bulla falsis literis apponatur Secunda ut filum de vera bulla extrahatur ex toto et per aliud filum immissum falsis literis inseratur Tertia ut filum ab ea parte in qua charta plicatur incisum cum vera bulla falsis literis immittatur sub eadem plicatura cum filo similis canapis restauratum Quarta quum a superiori parte bullae altera pars fili sub plumbo rescinditur et per idem filum literis falsis inserta reducitur infra plumbum Quinta quum literis bullatis et redditis in eis aliquid per rasuram tenuem immutatur Sexta quum scriptura literarum quibus fuerat apposita vera bulla cum aqua vel vino universaliter abolita seu deleta eadem charta cum calce et aliis iuxta consuetum artificium dealbata de novo rescribitur Septima quum chartae cui fuerat apposita vera bulla totaliter abolitae vel abrasae alia subtilissima charta eiusdem quantitatis scripta cum tenacissimo glutino coniungitur Eos etiam a crimine falsitatis non reputamus immunes qui contra constitutionem nostram scienter literas nostras non de nostra vel bullatoris nostri manu recipiunt Illos quoque qui accedentes ad bullam falsas literas caute proiiciunt ut de vera bulla cum aliis sigillentur Sed hae duae species falsitatis non possunt facile comprehendi nisi vel in modo dictaminis vel in forma scripturae vel qualitate chartae falsitas cognoscatur In ceteris autem diligens indagator falsitatem poterit diligentius intueri vel in adiunctione filorum vel in collatione bullae vel motione vel obtusione praesertim si bulla non sit aequalis sed alicubi magis sit tumida et alibi magis depressa  Si vero etc Dat Spoleti II Non Sept  CAP VI Falsae sunt literae papales in quibus episcopus vocatur filius vel inferior frater vel uni scribitur in pluralI Idem Attinacensi Episcopo Quam gravi poenae subiaceant  qui literas apostolicas falsare non timent et veras a nobis impetratas literas occultantes falsis uti literis non verentur fraternitatem tuam credimus non latere  Ad audientiam siquidem nostram ex literis carissimi in Christo filii nostri Wulcani Diocliae regis illustris nec non et tenore literarum tuarum quas dilecto filio Ioanni capellano nostro apud Durachium direxisti noveris pervenisse quod quum Dominicus quondam Suacensis episcopus qui coram eodem capellano et dilecto filio S subdiacono nostro tunc in partibus illis gerentibus legationis officium fuerat de homicidio accusatus et in concilio apud Antivarum pontificalem resignaverat dignitatem ad nostram olim praesentiam accessisset a nobis rediens quasdam tibi literas praesentavit  quas de verbo ad verbum in literis iam dicto capellano nostro ex parte tua directis perspeximus contineri  quibus asserebat sibi a nobis pontificale officium restitutum Tu vero literis illis fidem adhibens venerabilem fratrem nostrum quem in Suacensem episcopum electum diceris canonice consecrasse ab eadem ecclesia removisti praefato Dominico occasione literarum falsarum in ipsa ecclesia restituto Praefatus autem rex sicut suis nobis literis intimavit non credens literas illas ex nostra conscientia emanasse tam ipsum Dominicum quam praefatum episcopum nostro praecepit conspectui praesentari humiliter petens rescripto apostolico edoceri quicquid de ipso duceremus negotio statuendum  Nos vero literas quae tibi sub nostro nomine praesentatae fuerunt diligentius intuentes in eis tam in continentia quam in dictamine manifeste deprehendimus falsitatem Ac in hoc fuimus non modicum admirati quia tu tales literas a nobis credideras emanasse quum praesertim scire debeas apostolicam sedem consuetudinem in suis literis hanc tenere ut universos patriarchas archiepiscopos et episcopos fratres ceteros autem sive reges sint sive principes vel alios homines cuiuscunque ordinis filios in nostris literis appellemus Et quum uni tantum personae nostrae literae diriguntur nunquam ei loquimur in plurali ut vos sive vester et his similia in ipsis literis apponamus In falsis autem literis tibi praesentatis in salutatione dilectus in Christo filius vocabaris quum in omnibus literis quas aliquando tibi transmisimus te videre potueris a nobis fratrem venerabilem appellatum Propter quod sic te esse volumus in consimilibus circumspectum ut per falsas literas denuo nequeas circumveniri vel falli sed sic literas apostolicas studeas diligentius intueri tam in bulla filo et charta quam in stilo quod veras pro falsis vel falsas pro veris literis modo aliquo non admittas  Scire namque etc Dat Lat Non Dec Pont nostr Ao III  CAP VII Qui per se vel per alios literas Papae falsant excommunicati sunt cum suis fautoribus et clerici officiis et beneficiis privati sunt et degradandi et tradendi curiae saeculari per quam laicus legitime punitur Qui vero falsis literis utitur si clerericus est officio et beneficio privatur si laicus excommunicatus est H d Idem Ad falsariorum confundendam malitiam iam alia vice recolimus apostolicas literas destinasse in quibus falsitatis modos ne quis se possit per ignorantiam excusare meminimus plenius distinxisse Quia vero nonnunquam evenit ut falsas literas exhibentes postquam super his fuerint redarguti ad excusationem suam dicant se huiusmodi literas per alios impetrasse  De communi fratrum nostrorum consilio duximus statuendum ut qui literis nostris uti voluerint eas primo diligenter examinent quoniam si falsis literis se usos dixerint ignoranter eorum sera poenitentia evitare nequibit poenas inferius annotatas Nos enim omnes falsarios literarum nostrarum qui per se vel per alios vitium falsitatis exercent cum fautoribus et defensoribus suis anathematis vinculo decernimus innodatos statuentes ut clerici qui falsarii fuerint deprehensi omnibus officiis et beneficiis ecclesiasticis perpetuo sint privati ita quod qui per se falsitatis vitium exercuerint postquam per ecclesiasticum iudicem fuerint degradati saeculari potestati tradantur secundum constitutiones legitimas puniendi per quam et laici qui fuerint de falsitate convicti legitime puniantur Qui vero sub nomine nostro literis falsis utuntur si clerici fuerint officiis et beneficiis ecclesiasticis spolientur si laici tamdiu maneant excommunicationi subiecti donec satisfaciant competenter ita tamen ut in istis et in illis malitia gravius quam negligentia puniatur quod et de his qui falsas literas impetrant statuimus observandum CAP VIII Non praesumitur quis falsare literas de simplici iustitia nec punitur si hoc comperto destiterit illis utI Idem Accedens  ad praesentiam nostram P presbyter lator praesentium sua nobis ins
