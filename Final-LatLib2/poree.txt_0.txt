 PATER AMORE VEL ODIO ERGA LIBEROS EXCAECATUS FABULA ARGUMENTUM Patricius pater male cordatus Philotam filium natu majorem iniquo amore Eugenium natu minorem odio pariter iniquo prosequebatur Eugenius ingenio eleganti animo docili et morigero indole suavissima ac inprimis singulari in patrem pietate odium injustum tentat avertere et genitoris quem unice diligit benevolentiam sibi conciliare Sed frustra Filium optimum et paterna charitate dignissimum procul ablegare Patricius cogitat Philotas contra durus indocilis ferreus Patri infensus quo plura experitur paterni amoris testimonia eo pluribus prodit argumentis ingratum animum pravamque voluntatem ad omne vitiorum genus propensam jamque flagitiis exercitatam Patricius Irenaei viri optimi consiliis et Dolophili servi callidi artibus adjutus errorem agnoscit suum quo deposito resipiscit PERSONAE PATRICIUS Pater Philotae et Eugenii PHILOTAS Patricii filius natu major EUGENIUS Patricii filius natu minor IRENAEUS Patricii amicus NEOPHYLAX Philotae et Eugenii moderator PHILOSTORGUS Pater filii male admodum morati CASTOROPOLA Petasorum opifex PYRACMON Faber ferrarius SCENA I EUGENIUS IRENAEUS EUGENIUS theatrum subit gemens et tanquam dolore obrutus in cathedram se conjicit Me miserum Ah IRENAEUS theatrum ingressus dum circumspicit Eugenium advertit aversa sedentem facie nec statim agnoscit Quis ille secum solus in angulo sedet Eugenius ni fallor Opportune admodum Salvus sis Eugeni EUGENIUS quasi ex improviso advocatus surgit et aegritudinem animi ipso corporis habitu fatetur Irenaeum salvere plurimum jubeo IRENAEUS Patricium patrem tuum aiunt profecturum hodie Rothomagum Jamne profectus est EUGENIUS Patrem vidi modo sed de ista profectione nullum omnino verbum fecit IRENAEUS Nullum prorsus non proficiscetur ergo At at videris mihi valere minus bene Pallet facies languent oculi defluunt genae labat cervix vacillat corpus et vix pedibus insistit Aegrotas profecto Eugeni EUGENIUS Valeo nimium bene IRENAEUS Quorsum ista spectat oratio quid obvertis ora EUGENIUS Ah IRENAEUS Suspiras Quis novus suspiria elicit dolor tametsi novus non est Ex quo ferme in hanc urbem veni et in istam intuli pedem domum te moerore confici et luctu tabescere adverti Causam rogare sum veritus at nunc fare quaeso quid sit EUGENIUS Quin potius omitte quaerere IRENAEUS An refugit animus quod celat id me coram eloqui an diffidit mihi EUGENIUS Nemini tam fidit animus quam tibi Sedenim quid prodest dolorem obductum vulgare verbis si neque dolebo minus et tu dolebis magis IRENAEUS Erit hoc saltem solatium in luctu amicum quod habeas tuis condolentem malis EUGENIUS Durum et triste solatium IRENAEUS Ut ut est age loquere Eugeni ne verere quod te sollicitat et cruciat hoc aperi et concrede mihi EUGENIUS Ah pater pater IRENAEUS Patrem quid appellas an ille vero causa moeroris foret utrum in danda pecunia parcior EUGENIUS Leve commemoras malum IRENAEUS Adolescentibus haud ita leve An te arctiori ne libere excurras continet gyro EUGENIUS Neque illud est incommodum grave IRENAEUS Quid ergo EUGENIUS Aliud doleo IRENAEUS Quid esse tandem dixerim an pater non amat satis an EUGENIUS Desine plura vulnus tetigisti IRENAEUS Non satis amat pater id falso suspicaris amat EUGENIUS Utinam falso utinam temere sed nec amat nec amorem simulat Ac ne hunc quidem gratum permittit errorem mihi ut amari me putem IRENAEUS Inveniam huic remedium malo faciam ut et ameris et amari te scias EUGENIUS Frustra Irenaee frsutra id effectum velis quod ipsa mater carissima dum viveret In hoc verbo quod effert tremula voce prosilit lacrima dum moreretur tentavit saepe nec potuit assequi Novi animum patris Mihi jam pridem infensus est Conspectus aegre patitur meos invidet suos Objurgat quotidie increpat minitatur Nescio quod grande denunciat malum et nisi me fallit metus brevi Irenaee brevi Eugenius dicet tibi longum vale IRENAEUS Male ominari desine Non adeo inclemens est pater Verum an tu satis filius obsequens nonne illorum es adolescentum ex numero qui vix ad altitudinem cubiti excrevere cum sui juris esse volunt et agunt omnia arbitratu suo Parentum consilia monita nihili faciunt rident etiam quasi jam ipsi sapiant plurimum et delirent patres ac ne plura interrogem nonne facto aliquo vel dicto paternum offendisti animum et ab amore ad odium traduxisti EUGENIUS Deum luctus mei conscium testor nihil fecisse me scientem vel dixisse quod tantillum offenderet patrem Imo nihil omisi quo benevolum facerem mihi Blanditus sum obsecutus in omnibus flevi suspiravi blanditias obsequias fletus suspiria contempsit mea Ille vix me dignatur alloqui Filium appellat nunquam Usque adeo patris non solum mores et animum sed et ipsum nomen velle videtur deponere IRENAEUS Sic sunt ut amici ita patres quidam in amando severiores blanditias neque adhibent neque admittunt sive ita fert ingenium sive ita suadet ratio EUGENIUS Non ita fert ingenium patris Philotam fratrem meum habet in deliciis gestat in oculis palpat blanditur pecuniam vestes et quidem splendidas largitur affatim quodque his longe pluris facio amorem huic totum impertit suum IRENAEUS Sentio te parum liberali uti patre at non ideo patrem odisse fas est EUGENIUS Oderim patrem potius ah potius oderim lucem amo patrem Irenaee vel durum vel inclementem vel infensum mihi Amo neque amare desinam Sed heu quam miserum est quam acerbum odio esse cum diligas et ille esse odio a quo diligi maxime velis Verba ultima franguntur singultibus et desinunt in lacrimas  et debeas IRENAEUS Compesce lacrimas Eugeni calamitatem tuam respiciet innocentum tutor Deus Ipse patrem alloquar tuum et nisi ferreus sit nec est ejus emolliam et inflectam animum PATRICIUS in postscenio Intra semihoram parata sint omnia EUGENIUS Audio vocem patris Abeo ne me praesentem excipiat modis te seque indignis Tibi se commendat infelix Eugenius IRENAEUS Securus esto quid tua causa fecerim et profecerim mox renunciabo SCENA II PATRICIUS IRENAEUS IRENAEUS Salutem tibi plurimam Patrici quomodo vales PATRICIUS Eh sat belle tussim illam molestam et importunam quae me angebat male excussi tandem et expui Tussit et exscreat Hem hem ausculta Jam clara est vox et liquida Hem hem audis IRENAEUS Audio et gratulor Te profecturum hodie Rothomagum dixit aliquis Ita ne vero PATRICIUS Sic est At nonne tu isthic cum aliquo loquebare modo IRENAEUS Sermonem habebam cum uno ex liberis tuis qui mihi placet admodum est ille natura ingenio moribus suavis PATRICIUS Ha ha ha he apud me laudandus scilicet quasi vero eximias Philotae dotes probe cognitas non habeam IRENAEUS De Philota non loquor neque PATRICIUS De quo loqueris ergo IRENAEUS De Eugenio PATRICIUS De Eugenio loqueris he IRENAEUS Maxime teque parentum judico fortunatissimum hujus adolescentuli virtutes si bene noveris PATRICIUS Novi satis IRENAEUS Ergo te beatum nosti PATRICIUS Abi non fungeris liberalis officium viri qui me praesentem irrideas et mihi exprobes meae opprobrium domus IRENAEUS Ego te irrideo neutiquam Tibi gaudeo qui talem habeas filium PATRICIUS Filium Cave dixeris Non est jam meus illum abdico et sentiet brevi IRENAEUS Non satis pace tua dixerim attendis quid dicas et ista si te crederem loqui ex animo haud facile dixtis ignoscerem PATRICIUS Neque ego homini ignosco qui me sciens volensque ad iracundiam provocet IRENAEUS Quis te ad iracundiam provocat an non licet filium laudare coram patre PATRICIUS Non hercle non licet neque pati debet pater laudari filium qui vituperandus sit excusari qui sit accusandus qui eh IRENAEUS Quid ergo mali tantum admisit Eugenius aut quo nomine accusandus venit quid fecit PATRICIUS Fecit fecit nescio IRENAEUS An te non reveretur ut decet an paterna detrectat imperia PATRICIUS Si detrectaret ah non ferret impune IRENAEUS An familiaritatibus se applicuit malis an convivatur an ludit PATRICIUS Utrum ad improbos se adjunxerit haud scio IRENAEUS Atqui tamen id scire oportuit PATRICIUS Convivari quidem et ludere non puto deest enim pecunia IRENAEUS Nihilne das pecuniae PATRICIUS Oh nihil plane IRENAEUS Nihil istud non probo scio pecuniam esse plurimi irritamentum mali neque profundendam temere in adolescentum manus At neque deneganda omnino est sed modice suppeditanda ut aequales inter liberaliter vivant atque utendo discant uti Itaque auctor tibi ego sim PATRICIUS Apage te cum tuis consiliis Sunt illa quidem optima sed alteri serva vel tibi SCENA III CASTOROPOLA PATRICIUS IRENAEUS CASTOROPOLA Petasos affero Patrici quos et quales imperasti PATRICIUS Ostende Castoropola CASTOROPOLA Vide PATRICIUS Quos et quales imperavi scilicet CASTOROPOLA Omnino Alterum postulasti nudum et inornatum densum et bene stipatum qui aetatem et senium ferre possit hic talis est PATRICIUS He fortasse quidem alter vero CASTOROPOLA Alterum voluisti nitidum elegantem et splendide ornatum Talem istum exhibeo PATRICIUS Elegantius quid volui et splendidius CASTOROPOLA Nihil in urbe vel in aula elegantius videris aut splendidius Istam intuere cristam mollem patulam comantem niveam istum contemplare limbum auro contextum purissimo punctis distinctum eminentibus et opere hispanico denticulatum An non probas PATRICIUS Non plane improbo sed vereor ne iste pileus ornando Philotae capiti non sit idoneus satis CASTOROPOLA Ne verere si dubitas in ejus capite experire PATRICIUS In meo prius experiar capite Petasum suo imponit capiti Quid censes Irenaee an iste petasus me ornat satis IRENAEUS Quin imo te ornat nimis PATRICIUS Cum essem junior gaudebam istis elegantibus capitis ornamentis hunc igitur petasum Philotae illum Eugenio trade Castoropola Utriusque pretium subinde accipies SCENA IV PATRICIUS IRENAEUS IRENAEUS Tantumne inter liberos statuis discriminis Patrici ut alteri splendidum ac superbum capitis tegmen alteri nudum ac prope sordidum destines PATRICIUS Tantum inter liberos statuo discriminis quantum ipsa constituit aetas et natura An tu filium natu minorem aequaliter cum majore ornatum velis IRENAEUS Aequalitatem non exigo quam tamen adhibent parentes quidem bene cordati Sed volo similitud
