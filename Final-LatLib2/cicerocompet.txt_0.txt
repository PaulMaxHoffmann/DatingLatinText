 I Etsi tibi omnia suppetunt ea quae consequi ingenio aut usu homines aut diligentia possunt tamen amore nostro non sum alienum arbitratus ad te perscribere ea quae mihi veniebant in mentem dies ac noctes de petitione tua cogitanti non ut aliquid ex his novi addisceres sed ut ea quae in re dispersa atque infinita viderentur esse ratione et distributione sub uno aspectu ponerentur Quamquam plurimum natura valet tamen videtur in paucorum mensium negotio posse simulatio naturam vincere Civitas quae sit cogita quid petas qui sis Prope cottidie tibi hoc ad forum descendenti meditandum est Novus sum consulatum peto Roma est Nominis novitatem dicendi gloria maxime sublevabis Semper ea res plurimum dignitatis habuit non potest qui dignus habetur patronus consularium indignus consulatu putari Quam ob rem quoniam ab hac laude proficisceris et quicquid es ex hoc es ita paratus ad dicendum venito quasi in singulis causis iudicium de omni ingenio futurum sit Eius facultatis adiumenta quae tibi scio esse seposita ut parata ac prompta sint cura et saepe quae de Demosthenis studio et exercitatione scripsit Demetrius recordare Deinde fac ut amicorum et multitudo et genera appareant habes enim ea quae qui novi habuerunt  omnis publicanos totum fere equestrem ordinem multa propria municipia multos abs te defensos homines cuiusque ordinis aliquot conlegia praeterea studio dicendi conciliatos plurimos adulescentulos cottidianam amicorum adsiduitatem et frequentiam Haec cura ut teneas commonendo et rogando et omni ratione efficiendo ut intellegant qui debent tua causa referendae gratiae qui volunt obligandi tui tempus sibi aliud nullum fore Etiam hoc multum videtur adiuvare posse novum hominem hominum nobilium voluntas et maxime consularium prodest quorum in locum ac numerum pervenire velis ab iis ipsis illo loco ac numero dignum putari Ii rogandi omnes sunt diligenter et ad eos adlegandum est persuadendumque est iis nos semper cum optimatibus de re publica sensisse minime popularis fuisse si quid locuti populariter videamur id nos eo consilio fecisse ut nobis Cn Pompeium adiungeremus ut eum qui plurimum posset aut amicum in nostra petitione haberemus aut certe non adversarium Praeterea adulescentis nobilis elabora ut habeas vel ut teneas studiosos quos habes multum dignitatis adferent Plurimos habes perfice ut sciant quantum in iis putes esse Si adduxeris ut ii qui non nolunt cupiant plurimum proderunt II Ac multum etiam novitatem tuam adiuvat quod eius modi nobiles tecum petunt ut nemo sit qui audeat dicere plus illis nobilitatem quam tibi virtutem prodesse oportere Nam P Galbam et L Cassium summo loco natos quis est qui petere consulatum putet Vides igitur amplissimis ex familiis homines quod sine nervis sint tibi paris non esse At Antonius et Catilina molesti sunt Immo homini navo industrio innocenti diserto gratioso apud eos qui res iudicant optandi competitores ambo a pueritia sicarii ambo libidinosi ambo egentes Eorum alterius bona proscripta vidimus vocem denique audivimus iurantis se Romae iudicio aequo cum homine Graeco certare non posse ex senatu eiectum scimus optimorum censorum existimatione in praetura competitorem habuimus amico Sabidio et Panthera cum ad tabulam quos poneret non haberet quo tamen in magistratu amicam quam domi palam haberet de machinis emit in petitione autem consulatus caupones omnis compilare per turpissimam legationem maluit quam adesse et populo Romano supplicare Alter vero di boni quo splendore est Primum nobilitate eadem qua Catilina Num maiore Non Sed virtute Quam ob rem Quod Antonius umbram suam metuit hic ne leges quidem natus in patris egestate educatus in sororiis stupris corroboratus in caede civium cuius primus ad rem publicam aditus in equitibus R occidendis fuit nam illis quos meminimus Gallis qui tum Titiniorum ac Nanneiorum ac Tanusiorum capita demetebant Sulla unum Catilinam praefecerat in quibus ille hominem optimum Q Caecilium sororis suae virum equitem Romanum nullarum partium cum semper natura tum etiam aetate quietum suis manibus occidit III Quid ego nunc dicam petere eum tecum consulatum qui hominem carissimum populo Romano M Marium inspectante populo Romano uitibus per totam urbem ceciderit ad bustum egerit ibi omni cruciatu lacerarit vivo stanti collum gladio sua dextera secuerit cum sinistra capillum eius a vertice teneret caput sua manu tulerit cum inter digitos eius rivi sanguinis fluerent qui postea cum histrionibus et cum gladiatoribus ita vixit ut alteros libidinis alteros facinoris adiutores haberet qui nullum in locum tam sanctum ac tam religiosum accessit in quo non etiam si in aliis culpa non esset tamen ex sua nequitia dedecoris suspicionem relinqueret qui ex curia Curios et Annios ab atriis Sapalas et Caruilios ex equestri ordine Pompilios et Vettios sibi amicissimos comparavit qui tantum habet audaciae tantum nequitiae tantum denique in libidine artis et efficacitatis ut prope in parentum gremiis praetextatos liberos constuprarit Quid ego nunc tibi de Africa quid de testium dictis scribam Nota sunt et ea tu saepius legito sed tamen hoc mihi non praetermittendum videtur quod primum ex eo iudicio tam egens discessit quam quidam iudices eius ante illud iudicium fuerunt deinde tam inuidiosus ut aliud in eum iudicium cottidie flagitetur Hic se sic habet ut magis timeant etiam si quierit quam ut contemnant si quid commoverit Quanto melior tibi fortuna petitionis data est quam nuper homini novo C Coelio ille cum duobus hominibus ita nobilissimis petebat ut tamen in iis omnia pluris essent quam ipsa nobilitas summa ingenia summus pudor plurima beneficia summa ratio ac diligentia petendi ac tamen eorum alterum Coelius cum multo inferior esset genere superior nulla re paene superavit Qua re tibi si facies ea quae natura et studia quibus semper usus es largiuntur quae temporis tui ratio desiderat quae potes quae debes non erit difficile certamen cum iis competitoribus qui nequaquam sunt tam genere insignes quam vitiis nobiles quis enim reperiri potest tam improbus civis qui velit uno suffragio duas in rem publicam sicas destringere IV Quoniam quae subsidia novitatis haberes et habere posses eui nunc de magnitudine petitionis dicendum videtur Consulatum petis quo honore nemo est quin te dignum arbitretur sed multi qui invideant petis enim homo ex equestri loco summum locum civitatis atque ita summum ut forti homini diserto innocenti multo idem ille honos plus amplitudinis quam ceteris adferat Noli putare eos qui sunt eo honore usi non videre tu cum idem sis adeptus quid dignitatis habiturus sis Eos vero qui consularibus familiis nati cum maiorum consecuti non sunt suspicor tibi nisi si qui admodum te amant invidere Etiam novos homines praetorios existimo nisi qui tuo beneficio vincti sunt nolle abs te se honore superari Iam in populo quam multi invidi sint quam multi consuetudine horum annorum ab hominibus novis alienati venire tibi in mentem certo scio esse etiam non nullos tibi iratos ex iis causis quas egisti necesse est Iam illud tute circumspicito quod ad Cn Pompei gloriam augendam tanto studio te dedisti num quos tibi putes ob eam causam esse non amicos Quam ob rem cum et summum locum civitatis petas et videas esse studia quae tibi adversentur adhibeas necesse est omnem rationem et curam et laborem et diligentiam V Et petitio magistratuum divisa est in duarum rationum diligentiam quarum altera in amicorum studiis altera in populari voluntate ponenda est Amicorum studia beneficiis et officiis et vetustate et facilitate ac iucunditate naturae parta esse oportet Sed hoc nomen amicorum in petitione latius patet quam in cetera vita quisquis est enim qui ostendat aliquid in te voluntatis qui colat qui domum ventitet is in amicorum numero est habendus Sed tamen qui sunt amici ex causa iustiore cognationis aut adfinitatis aut sodalitatis aut alicuius necessitudinis iis carum et iucundum esse maxime prodest Deinde ut quisque est intimus ac maxime domesticus ut is amet et quam amplissimum esse te cupiat valde elaborandum est tum ut tribules ut vicini ut clientes ut denique liberti postremo etiam servi tui nam fere omnis sermo ad forensem famam a domesticis emanat auctoribus Deinde sunt instituendi cuiusque generis amici ad speciem homines inlustres honore ac nomine qui etiam si suffragandi studia non navant tamen adferunt petitori aliquid dignitatis ad ius obtinendum magistratus ex quibus maxime consules deinde tribuni pl ad conficiendas centurias homines excellenti gratia Qui abs te tribum aut centuriam aut aliquod beneficium aut habeant aut ut habeant sperent eos prorsus magno opere et compara et confirma nam per hos annos homines ambitiosi vehementer omni studio atque opera elaborarunt ut possent a tribulibus suis ea quae peterent impetrare hos tu homines quibuscumque poteris rationibus ut ex animo atque ex illa summa voluntate tui studiosi sint elaborato Quod si satis grati homines essent haec tibi omnia parata esse debebant sicuti parata esse confido Nam hoc biennio quattuor sodalitates hominum ad ambitionem gratiosissimorum tibi obligasti C Fundani Q Galli C Corneli C Orchivi horum in causis ad te deferendis quid tibi eorum sodales receperint et confirmarint scio nam interfui qua re hoc tibi faciendum est hoc tempore ut ab his quod debent exigas saepe commonendo rogando confirmando curando ut intellegant nullum se umquam aliud tempus habituros referendae gratiae profecto homines et spe reliquorum tuorum officiorum etiam recentibus beneficiis ad studium navandumn excitabuntur Et omnino quoniam eo genere amicitiarum petitio tua maxime munita est quod ex causarum defensionibus adeptus es fac ut plane iis omnibus quos devinctos tenes discriptum ac dispositum suum cuique munus sit et quem ad modum nemini illorum molestus nulla in re umquam fuisti sic cura ut intellegant omnia te quae ab illis tibi deberi putaris ad hoc tempus reservasse VI Sed quoniam tribus rebus homines maxime ad benevolentiam atque haec suffragandi studia ducuntur beneficio spe adiunctione animi ac volunt
