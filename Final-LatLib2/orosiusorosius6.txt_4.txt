ectisque omnibus uidet si expugnare ui moliatur ludo et spectaculo hostium delendum esse exercitum suum unum solum esse praesidii si quoquo modo hostes aqua arceantur sed et hoc quoque nisi Caesar non potuisset siquidem fons quo ad potum utebantur medio deuexi montis latere fundebatur Caesar ad proximum fontis admoueri uineas turrimque exstrui iubet fit magnus ilico concursus ex oppido quibus sine periculo proeliantibus Romani quamuis pertinaciter obsisterent crebriusque succederent conplures tamen trucidantur igitur exstruitur agger et turris pedum sexaginta cuius uertex aequare ad fontis locum possit ut uel ex aequo tela conici queant uel praecipitata desuper saxorum uolumina non timeri oppidani autem ubi exanimari siti non solum pecora sua uerum etiam infirmiores hominum aetates uident cupas pice sebo et scindulis repletas ac deinde inmisso igne in prona praecipitant easque ipsi toto oppido effusi subsequuntur ardentibus machinis cum graue proelium suis Caesar ac periculosum uideret cohortes in circuitum oppidi ire uelociter per occultum imperat atque undique subito uastum clamorem attollere quo facto consternati oppidani dum recurrere ad muniendum oppidum uolunt ab oppugnatione turris uel demolitione aggeris recesserunt illi tamen qui ad incidendas fontis uenas sub obtentu aggeris tuti cuniculos perfodiebant repertos in abstruso aquarum meatus per multa diuidendo tenuari in semet ipsis consumique fecerunt oppidani fonte siccato ultima desperatione correpti deditionem sui faciunt Caesar autem omnibus qui arma tulerant manus sustulit et uitam reliquit quo testatior esset etiam posteris poena improborum multum enim ad cohercendam audaciam ualet propositum punitionis exemplum cum ipsa miseri praesens forma uiuentis et ad recordationem admonet conscios et ad sciscitationem cogit ignaros  Exhaustis atque edomitis Gallis securus Caesar cum legionibus in Italiam rediit nullos post se Gallorum motus pertimescens certo se sciens minime aliquos qui uel moueri audeant uel si moueantur timendi sint reliquisse constitui nunc ante oculos uelim exsanguem defectamque Galliam post illas ardentissimas febres internosque aestus uitalium meliora torrentes ut sese habeat quanta macie quantoque pallore sit quam demissa ac resoluta iaceat quam ipsos quoque necessarii officii motus ne eundem incursum malorum reuocent pertimescat inruit enim in eam repentino impetu Romanus exercitus ueluti fortissimo corpori fortior lues quae tanto grauius accenditur quanto inpatientius toleratur sitiebat misera cum instante gladio profiteri sponsionem seruitutis aeternae auulsis insuper obsidibus cogeretur sitiebat ut dixi notam illam omnibusque suauissimam uelut aquae gelidae dulcedinem libertatis quantoque eam magis subtrahi intellegebat tanto auidius desiderabat hinc illa tam frequens contra uetita praesumptio inuadebatur pro defendenda libertate inportuna libertas praereptamque insatiabiliter potiundi licentiam quod male conceptam perniciem restinguere uidebatur augebat hinc Romanus ante pugnam insidiator argutior hinc in pugna hostis infestior hinc post pugnam uictor immitior hinc omnia ad domandam inpatientiam crudescentia hinc iam nec remediis credebatur itaque si interrogare possem hanc de qua loquimur nationem quid tunc cum haec ipsa sustinebat de illis temporibus iudicarit responderet ut arbitror dicens sic me illa tunc febris exsanguem reddidit ac frigidam fecit ut etiam haec quae omnes paene perstrinxit feruefacere uel commouere nequiuerit atque ita me Romani inclinauerunt ut nec ad Gothos surgam sed ne ipsa quidem Roma clades quas intulit euitauit exercitae diu auctaeque sunt per totos mundi cardines potentiae ducum uiresque legionum quae in sese concurrentes eius damno uincerent cuius periculo uincerentur nam uictorem Caesarem de Gallia reuersum ciuilia bella comitata sunt aliaque grauissima mala interfecti apud Parthos Crassi et trucidati exercitus praecesserunt  Anno ab urbe condita DCXCVII Crassus in consulatu collega Pompei prouinciam sortitus in Parthos homo inexplebilis cupiditatis audita in Hierosolymis templi opulentia quam Pompeius intactam reliquerat in Palaestinam deuertit Hierosolymam adit templum peruadit opes diripit inde per Mesopotamiam tendens in Parthiam quacumque iter habuit sociis ciuitatibus auxilia indixit pretia exegit moxque ut Euphraten transiit ilico Vagesen legatum ab Horode rege Parthorum ad se missum obuium habuit a quo uehementer increpitus est cur contra foedus Luculli et Pompei auaritia inductus Euphraten transierit quamobrem sine mora futurum ut pro auro Parthico Serico ferro oneraretur itaque cum prope Carras uentum esset Parthi subito ingruentes cum Surena et Silacea praefectis sagittis oppressere Romanos cecidere ibi plurimi senatores aliquot etiam consulares et praetorii uiri Crassus quoque filius Crassi lectissimus iuuenis in acie occisus est praeterea quattuor cohortes cum Vargunteio legato mediis deprehensae campis et interfectae sunt Surenas rapto equitatu Crassum persequi intendit eumque circumuentum ac frustra conloquium eius petentem interfecit quamuis uiuum auferre maluisset pauci noctis beneficio liberati Carras confugerunt cognita clade Romanorum multae orientis prouinciae a societate uel fide populi Romani defecissent ni Cassius collectis ex fuga militibus paucis intumescentem Syriam egregia animi uirtute ac moderatione pressisset qui et Antiochum copiasque eius ingentes proelio uicit et interfecit Parthos quoque ab Horode in Syriam missos iamque ingressos Antiochiam bello expulit ducemque eorum Osagen interfecit  Igitur Romani status agitur semper alterna mutatio et uelut forma Oceani maris quae omni die dispar nunc succiduis per VII dies attollitur incrementis nunc insequentibus totidem diebus naturali damno et defectu interiore subducitur ut enim de proximis ordiar Cimbris Tigurinisque uincentibus cum apud Rhodanum flumen Romanus exercitus periit artissimas Roma sensit angustias refusa continuo clade Cimbrorum magnis elata prouectibus priorum oblita defectuum est hanc deinde recentissimae prosperitatis iactantiam Italicum bellum et dilaceratio Syllana castigat rursus post hanc domesticam intestinamque perniciem qua usque ad medullas paene euiscerata et exesa est paribus propemodum spatiis temporum non solum reparata uerum etiam extenta est cum Lucullus Asiam Pompeius Hispaniam Caesar Galliam perdomuit Romanumque imperium usque ad extremos propemodum terrae terminos propagatum est hanc nunc amplissimam dilatationem uastissima ruina consequitur apud Parthos enim consul Romanus occiditur exercitusque deletur atrocissimum illud Pompei atque Caesaris bellum ciuile conseritur et inter haec Roma ipsa repentino correpta incendio concrematur Anno siquidem ab urbe condita DCC incertum unde concretus plurimam urbis partem ignis inuasit neque umquam antea tanto incendio correptam ac uastatam ciuitatem ferunt nam quattuordecim uicos cum uico Iugario consumptos fuisse memoriae proditum est hinc iam bellum ciuile committitur quod magnis iamdudum dissensionibus ac molitionibus parabatur  Nam rediens Caesar uictor ex Gallia decerni sibi absenti alterum consulatum poposcit contradictum est a Marcello consule adnitente Pompeio deinde decretum est a senatu ut in urbem Caesar non nisi dimisso exercitu ueniret et ex Marcelli consulis auctoritate ad legiones quae apud Luceriam erant Pompeius cum imperio missus est Caesar Rauennam sese contulit M Antonius et P Cassius tribuni plebis pro Caesare intercedentes interdicente Lentulo consule curia foroque prohibiti ad Caesarem profecti sunt Curione simul Caelioque comitantibus Caesar Rubicone flumine transmeato mox ut Ariminum uenit quinque cohortes quas tunc solas habebat cum quibus ut ait Liuius orbem terrarum adortus est quid facto opus esset edocuit deplorans iniurias suas causam belli ciuilis pro restituendis in patriam tribunis esse testatus est inde per Antonium septem cohortes quae apud Sulmonem morabantur a Lucretio recepit tres legiones quae cum Domitio apud Corfinium morabantur ad suas partes traduxit Pompeius atque omnis senatus crescentibus Caesaris uiribus trepidi tamquam Italia pulsi in Graeciam transuecti Dyrrachium gerendi belli sedem delegerunt Caesar Romam uenit negatamque sibi ex aerario pecuniam fractis foribus inuasit protulitque ex eo auri pondo quattuor milia centum triginta et quinque argenti pondo prope nongenta millia inde digressus Ariminum ad legiones mox Alpes transuectus Massiliam uenit ad quam oppugnandam cur receptus non esset Trebonium cum tribus legionibus relinquens ad Hispanias contendit quas L Afranius et M Petreius et M Varro Pompeiani duces cum legionibus obtinebant ibi multis proeliis Petreium Afraniumque superatos conposita pactione dimisit in ulteriore uero Hispania duas legiones a M Varrone suscepit similiter et duces eius hoc est Curio Catonem Sicilia expulit Valerius Cottam Sardinia Tuberonem Africa Varus eiecit Caesar Massiliam rediens obsidione domitam uita tantum et libertate concessa ceteris rebus abrasit At uero Dolabella partium Caesaris in Illyrico per Octauium et Libonem uictus copiisque exutus ad Antonium fugit Basilus et Sallustius cum singulis legionibus quibus praeerant similiter et Antonius Hortensius quoque ab infimo mari cum classe concurrens omnesque pariter aduersus Octauium et Libonem profecti et uicti sunt Antonius cum se Octauio cum quindecim cohortibus dedisset omnes ad Pompeium a Libone deducti sunt Curio ex Sicilia in Africam cum exercitu transgressus est quem Iuba rex continuo exceptum cum omnibus copiis trucidauit Octauius Salonas oppugnare conatus omnes paene copias quas duxit amisit Caelius desciuit a Caesare ac se Miloni exuli iunxit cumque ambo seruorum manu Capuam oppugnare molirentur occisi sunt Bibulus apud Corcyram pudore uictus quod custodiae eius quam pelago et oppido praetendebat hostis inluserat inedia sese uigiliisque confecit Appius Claudius Censorinus qui iussu Pompei Graeciam tuebatur iam abolitam Pythici oraculi fidem uoluit experiri quippe ab eo ad acta uates descendere in 
