 De Natiuitate et educatione Principis Christiani II De adulatione uitanda Principi III Artes pacis IV De uectigalibus et exactionibus V De beneficentia Principis VI De legibus condendis aut emendandis VII De magistratibus et officiis VIII De foederibus IX De Principum Affinitatibus X De Principum occupationibus in pace XI De bello suscipiendo Caput primum De Natiuitate et educatione Principis Christiani  Ubi receptum est suffragiis adscisci Principem illic non perinde spectandae sunt maiorum imagines siue species corporis aut proceritas quod a Barbaris nonnullis olim ineptissime factitatum legimus atque indoles animi mansueta placidaque sedatum ac minime praeceps ingenium nec ita concitatum ut periculum sit ne accedente fortunae licentia erumpat in Tyrannidem et admonentem aut consulentem non ferat nec rursus ita lentum ut cuiuslibet arbitrio quouis duci sese patiatur Spectandus et rerum usus et aetas nec ita grauis ut iam obnoxia sit delirationi nec ita uirens ut affectibus abripiatur Fortassis et ualetudinis habenda nonnulla ratio ne subinde nouus Princeps sit adhibendus idque non citra Reipublicae dispendium  In nauigatione non ei committitur clauus qui natalibus aut opibus aut forma caeteris antecellit sed qui peritia gubernandi qui uigilantia qui fide superat Ita regnum ei potissimum est committendum qui Regiis dotibus anteit reliquos nempe sapientia iustitia animi moderatione prouidentia studio commodi publici  Imagines aurum gemmae nihilo plus habent momenti ad ciuitatis administrationem quam eadem nauclero conductura sint ad nauim gubernandam  Quod unum oportet spectare Principem in administrando id unum oportet spectare populum in Principe deligendo nimirum publicam commoditatem procul ablegatis priuatis affectibus Quo minus integrum est mutare quem delegeris hoc circumspectius est deligendus ne diutissime nos cruciet unius horae temeritas  Caeterum ubi nascatur Princeps non eligitur quod et olim apud Barbaras aliquot nationes fieri solitum testatur Aristoteles et nostris temporibus ubique fere receptum est ibi praecipua boni Principis spes a recta pendet institutione quam hoc diligentiorem etiam adhiberi conueniet ut quod suffragiorum iuri detractum est id educandi studio pensetur Proinde statim et ab ipsis ut aiunt incunabulis uacuum adhuc et rude futuri Principis pectus salutaribus opinionibus erit occupandum Ac protinus in puerilis animi nouale iacienda honesti semina quae paullatim aetate et usu rerum suppullulent ac maturescant et semel infixa in omnem usque uitam inhaereant Nihil enim ita penitus insidit et inhaerescit ut quod primis illis inseritur annis in quibus quid imbibamus cum in omnibus permultum refert tum uero in Principe plurimum  Ubi potestas non est deligendi Principem ibi pari diligentia deligendus erit is qui futurum instituat Principem Ut nascatur probae indolis Princeps id uotis optandum a Superis porro ne bene natus degeneret sut ut parum bene natus educatione reddatur melior id partim in nobis situm est Mos erat olim de Republica bene meritis statuas arcus ac titulos honoris gratia ponere At nulli magis hoc honore digni sunt quam ii qui in recte instituendo Principe fidelem ac strenuam nauarint operam nec priuatum emolumentum sed patriae spectarint utilitatem  Omnia debet patria bono Principi At hunc ipsum debet ei qui rectis rationibus talem effecerit Non aliud aeque idoneum formandi corrigendiue Principis tempus quam cura ipse nondum sese Principem esse intelligit Hoc igitur erit diligenter occupandum non solum hactenus ut interim cohibeatur a turpibus sed etiam ut certes quibusdam uirtutum decretis imbuatur Si tanta sollicitudine parentes non omnino stulti puerum educant unius agelli successioni destinatum quo tandem studio curaque educari par est eum qui non unis aedibus sed tot populis tot ciuitatibus imo qui orbi instituitur aut magno omnium commodo futurus uir bonus aut magno omnium exitio futurus uir malus Magnificum ac praeclarum bene gerere imperium At non minus egregium efficere ne succedat deterior imo hoc uel praecipuum boni Principis munus est dare operam ne possit esse malus Princeps Sic imperato quasi certes in hoc ne quis tui similis queat succedere at sic interim liberos futuro parans imperio tamquam id agas ut tibi succedat te melior Nulla pulcrior egregii Principis commendatio quam si talem relinquat Reipublicae ad cuius collationem ipse parum bonus uideatur nec poterat illius gloria uerius illustrari quam sic obscurata Foedissima commendatio est quoties deterior succedens facit ut superior dura uiueret intolerabilis iam ut probus ac salutaris desideretur  Bonus ac sapiens Princeps ita curet educandos liberos ut illud semper meminerit se patriae genitos patriae educare non suis affectibus Priuatum parentis affectum semper ublica uincat utilitas Quantumuis multas erigat statuas quantumuis operosas tollat substructiones non aliud pulcrius uirtutum suarum monumentum potest relinquere Princeps quam filium haudquaquam degenerem qui patrem optimum optimis factis repraesentet Non moritur qui uiuam sui reliquit imaginem Deligat igitur ad hoc muneris ex uniuerso suorum numero aut etiam adsciscat undecumque uiros integros incorruptos graues longo rerum usu non modo praeceptiunculis doctos quibus et aetas conciliet reuerentiam et uitae sinceritas auctoritatem et morum comitas ac iucunditas amorem ac beneuolentiam ne uel instituentium acerbitate offensus tenellus animus prius incipiat uirtutem odisse quam nosse uel rursus immodica indulgentia formantis corruptus quo non oportet degeneret  Cum in omni institutione tum uero potissimum in Principis ea moderatio est adhibenda ut praeceptoris seueritas aetatis premat lasciuiam et nihilominus adiuncta morum comitas leniat condiatque cohibentis acrimoniam  Eiusmodi debet esse futuri Principis institutor ut quemadmodum eleganter a Seneca dictum est et obiurgare norit citra contumeliam et laudare citra adulationem quem ille simul et reuereatur ob uitae seueritatem et amet ob morum iucunditatem Principum nonnulli magna cura dispiciunt quibus equum insignem aut auem aut canem curandum tradant nihil autem referre putant cui filium formandum committant quem saepenumero talibus credunt praeceptoribus qualibus nemo plebeius paulo cordatior suos liberos uelit concredere At quid retulerat filium genuisse imperio nisi eumdem cures educandum imperio Ne nutricibus quidem quibuslibet est committendus imperio natus sed integris et ad id ipsum praemonitis et edoctis nec collusoribus quibusuis admiscendus sed bonae uerecundaeque indolis pueris ac liberaliter sancteque habitis et institutis Lasciuorum iuuenum ebriosorum turpiloquorum in primis autem adulatorum turba procul ab huius auribus atque oculis erit arcenda dum nondum praeceptis confirmatus animus Cum pleraque mortalium ingenia uergant in malum ad haec porro nullum tam feliciter natum ingenium quod peruersa educatione non corrumpatur quid nisi magnum malum exspectes ab eo Principe qui quocumque natus ingenio neque enim imagines ut regnum ita mentem quoque praestant statim ab ipsis incunabulis stultissimis inficitur opinionibus enutritur inter stultas mulierculas adolescit inter lasciuas puellas inter collusores perditos inter abiectissimos assentatores inter scurras et mimos inter combibones et aleatores ac uoluptatum architectos iuxta stultos ac nequam inter quos nihil audit nihil discit nihil imbibit nisi uoluptates delicias fastum arrogantiam auaritiam iracundiam tyrannidem atque ab bac schola mox adhibetur ad regni gubernacula Cum caeterarum artium optima quaeque sit difficillima nulla autem neque pulcrior ars neque difficilior quam bene regnandi cur ad hanc unam nullam desideramus institutionem sed satis esse ducimus natos esse  Quaeso quid exerceant adulti nisi Tyrannidem qui pueri nihil etiam luserunt nisi Tyrannidem Ut omnes boni sint uix etiam optari potest at non difficile est ex tot hominum millibus unum atque alterum deligere qui probitate sapientiaque praecellat per quos compendio plurimi reddantur boni Princeps adolescens diu suspectam habeat suam ipsius aetatem partim ob rerum imperitiam partira ob immoderatos animi impetus caueatque ne quid magnae rei tentet nisi prudentium uirorum consilio praecipue seniorum inter quos assidue uersari debet ut iuuentutis impotentia maiorum reuerentia temperetur  Quisquis instituendi Principis suscepit prouinciam illud etiam atque etiam secum cogitet sese rem haudquaquam uulgarem agere sed omnium ut longe maximam ita longe periculosissimam Et in primis animum adferat eo munere dignum neque spectet quantum Sacerdotiorum illinc possit auferre sed qua ratione possit patriae suas spes ipsius credenti fidei salutarem Principem reddere Cogita moderator quantum tuae debeas patriae quae tibi felicitatis suae summam concredidit In te situm est utrum illi malis salutare quoddam parare numen an fatalem pestem ac luem immittere Primum igitur sagaciter animaduertat is cui suum puerum in gremium dedit Respublica quorsum iam tum uergat Quandoquidem potest hoc quoque in ea aetate notis quibusdam deprehendi num propensior sit ad iracundiam aut arrogantiam num ad ambitionem aut famae sitim num ad libidinem ut aleam aut pecuniae studium num ad uindictam aut bellum num ad impotentiam aut Tyrannidem Deinde qua senserit illum procliuem ad uitium ea primum muniat animum illius salubribus decretis ac praeceptis accommodis coneturque sequax adhuc ingenium in diuersum habitum trahere Rursum qua deprehenderit naturam ad honesta procliuem aut certe ad eiusmodi uitia quae facile detorquentur ad uirtutem quod genus sunt fortassis ambitio et profusio hac magis instet et naturae commoditatem cultu adiuuet Neque satis est huiusmodi decreta tradere quae uel a turpibus auocent uel inuitent ad honesta infigenda sunt infulcienda sunt inculcanda sunt et alia atque alia forma renouanda memoriae nunc sententia nunc fabella nunc simili nunc exemplo nunc apophthegmate nunc prouerbio insculpenda annulis appingenda tabulis adscribenda stemmatis et si quid aliud est quo aetas e
