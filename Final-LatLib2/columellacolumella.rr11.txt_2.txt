quamvis tepidis regionibus melius administretur per mensem Ianuarium Id Febr Sagittarius vespere occidit vehementer hiemat XVI Kal Mart Vespere Crater oritur venti mutatio XV Kal Mart Sol in Pisces transitum facit nonnumquam ventosa tempestas  XIII et XII Kal Mart Favonius vel Auster cum grandine et nimbis X Kal Mart Leo desinit occidere venti septentrionales qui vocantur ornithiai per dies triginta esse solent tum et hirundo advenit VIIII Kal Mart Arcturus prima nocte oritur frigidus dies Aquilone vel Coro interdum pluvia VIII Kal Mart Sagitta crepusculo incipit oriri variae tempestates alcyonei dies vocantur in Atlantico quidem mari summa tranquillitas notata est  VII Kal Mart Ventosa tempestas hirundo conspicitur Per hos dies frigidis locis earum rerum quas supra scripsimus tempestiva est administratio locis autem calidioribus quamvis sera tamen necessaria Ceterum malleoli et viviradicis positio huius temporis esse videtur optima  Nec tamen deterior etiam inter Kalendas et Idus sequentis mensis utique si non sit ferventissima regio si vero etiam magis frigida vel melior Insitio quoque arborum atque vitium tepidis locis hoc tempore commode administrabitur Kal Mart Africus interdum Auster cum grandine  VI Non Mart Vindemitor apparet quem Graeci trygetera dicunt septentrionales venti IIII Non Mart Favonius interdum Auster hiemat Non Mart Equus mane oritur flatus Aquilonis III Id Mart Piscis aquilonius desinit oriri septentrionales venti Pridie Id Mart Argo navis exoritur Favonius aut Auster interdum Aquilo  His diebus commode instruuntur horti de quibus suo loco dicam secretius ne inter hanc quasi turbam operum neglegentius holitoris officia descripsisse videar aut nunc ordinem reliquarum culturarum coeptum interrupisse  Igitur a Kalendis Martiis eximia est vitium putatio usque in X Kal Apr si tamen se gemmae nondum moveant Surculi quoque silentes ad insitionem nunc praecipue utiliterque leguntur et ipsa insitio vitium atque arborum longe nunc est optima Frigidis quoque locis et umidis vitium satio nunc praecipua est sed et ficulnea cacumina iam tumentia utilissime deponuntur Sartura quoque frumentorum iteratur egregie modios tres una opera recte sarit  Prata purgare et a pecore defendere iam tempestivum est locis quidem calidis et siccis etiam a mense Ianuario ut supra diximus id fieri debet nam frigidis vel a Quinquatribus prata recte submittuntur  Scrobes omnis generis quos eris autumno consiturus hoc tempore fieri oportebit eorum quaternarii hoc est quoquoversus pedum quaternum si est commodum terrenum quattuordecim ab uno fiunt ternarii autem decem et octo Ceterum ad deponendas vites vel non magni incrementi arbores sulcus qui sit pedum centum et viginti latitudine bipedanea in altitudinem deprimi debet dupondii semissis eumque similiter una opera efficit  Rosarium serotinum perfossum et cultum habere iam tempus est Oleis laborantibus circum radices amurcam quae salem non habeat nunc conveniet infundere maximis sex congii mediocribus arboribus urna satisfaciunt ceteris aestimanda erit portio Sed tamen quae nihil vitii habuerint aliquanto laetiores fient si amurca rigentur insulsa  Nonnulli hoc optimum tempus esse seminariis instituendis dixerunt Tum etiam bacas lauri et murti ceterorumque viridium semina in areolas disserere praeceperunt Orthocissos et hederas ab Idibus Februariis vel etiam Kalendis Martiis poni oportere iidem censuerunt Id Mart Nepa incipit occidere significat tempestatem  XVII Kal Apr Nepa occidit hiemat XVI Kal Apr Sol in Arietem transitum facit Favonius vel Corus XII Kal Apr Equus occidit mane septentrionales venti X Kal Apr Aries incipit exoriri pluvius dies interdum ninguit VIIII et VIII Kal Apr Aequinoctium vernum tempestatem significat  Ab Idibus eadem quae supra utique peragenda sunt Optime autem uliginosa et pinguia loca nunc demum proscinduntur at quae mense Ianuario vervacta fecimus nunc ultima parte Martii sunt iteranda Et si quae pergulae vitium generosarum vel si quae in agris aut vepribus singulares arbores maritae a putatoribus relictae sunt ante Kalendas Apriles utique deputari debent post quam diem sera et infructuosa fit eiusmodi rerum cultura  Milii quoque et panici haec prima satio est quae peragi debet circa Idus Apriles Vtriusque seminis sextarii quini singula iugera occupant Quin etiam pecus lanatum ceteraque quadripedia tempus idoneum est castrandi Locis autem tepidis ab Idibus Februariis usque in Idus Apriles at locis frigidis ab Idibus Martiis usque in Idus Maias omnia recte pecora castrantur  Kal Apr Nepa occidit mane tempestatem significat Non Apr Favonius aut Auster cum grandine nonnumquam hoc idem pridie VIII Id Apr Vergiliae vespere celantur interdum hiemat VII Id Apr Et VI et V Austri et Africi tempestatem significat IIII Id Apr Sole oriente Libra occidere incipit interdum tempestatem significat  Pridie Id Apr Suculae celantur hiemat His diebus locis frigidis prima vinearum fossio utique ante Idus peragenda est quaeque mense Martio post confectum aequinoctium fieri debuerunt nunc denique quam primum exsequenda sunt Fici vitesque adhuc recte inseruntur seminaria quae sunt ante facta runcari et adhuc commode fodiri possunt Oves Tarentinae radice lanaria lavari debent ut tonsurae praeparentur Id Apr Vt supra Libra occidit hiemat  XVIII Kal Mai Ventosa tempestas et imbres nec hoc constanter XV Kal Mai Sol in Taurum transitum facit pluviam significat XIIII Kal Mai Suculae se vespere celant pluviam significat XI Kal Mai Ver bipertitur pluvia et nonnumquam grando X Kal Mai Vergiliae cum sole oriuntur Africus vel Auster dies umidus VIIII Kal Mai Prima nocte Fidicula apparet tempestatem significat IIII Kal Mai Auster fere cum pluvia  III Kal Mai Mane Capra exoritur Austrinus dies interdum pluviae Pridie Kal Mai Canis se vespere celat tempestatem significat Per hos dies eadem quae supra persequemur possuntque si iam librum remittunt inseri oleae vel emplastrari ceteraeque pomiferae arbores eodem emplastrationis genere inseri  Sed et prima pampinatio recte inchoatur dum prorepentes oculi digito decuti possint Si qua praeterea in vineis aut fossor disturbavit aut neglegentia omisit diligens vinitor restituere debet et fracta iuga considerate resarcire aut disiectos palos reponere ita ne teneros pampinos explantet eodem tempore secundi fetus pecudes signari oportet  Kal Maiis hoc biduo sol unam dicitur tenere particulam Sucula cum sole exoritur VI Non Mai Septentrionales venti V Non Mai Centaurus totus apparet tempestatem significat III Non Mai Idem sidus pluviam significat Pridie Non Mai Nepa medius occidit tempestatem significat Non Mai Vergiliae exoriuntur mane Favonius VII Id Mai Aestatis initium Favonius aut Corus interdum et pluviae  VI Id Mai Vergiliae totae apparent Favonius aut Corus interdum et pluviae III Id Mai Fidis mane oritur significat tempestatem Per hos dies runcandae segetes sunt faenisiciae instituendae bonus operarius prati iugerum desecat nec minus mille ducentos manipulos unus obligat qui sint singuli quaternarum librarum Arbores quoque tempus est ablaqueatas circumfodere et operire una opera novellas circumfodiet arbores LXXX mediocres LXV magnas L  Hoc mense seminaria omnia crebre fodere oportet Sed et a Kalendis Martiis usque in Idus Septembres omnibus mensibus non solum seminariis sed etiam novellis vineis danda fossio est Iisdem diebus ubi praegelidum et pluvium caelum est oleae putantur et muscantur Ceterum tepidis regionibus duobus temporibus anni facere istud oportebit primo ab Idibus Octobribus usque in Idus Decembres iterum ab Idibus Februariis usque in Idus Martias si tamen arbor librum non remittit  Hoc eodem mense in pastinato seminario novissima positio est olearis taleae eamque oportet cum panxeris fimo et cinere mixtis oblinere et superponere muscum ne sole findatur Sed hoc idem opus melius fiet ultima parte mensis Martii vel prima mensis Aprilis et ceteris temporibus quibus praecepimus seminaria plantis vel ramis conserere  Id Mai Fidis mane exoritur Auster aut Eurinus interdum dies umidus XVII Kal Iun Idem quod supra XVI et XV Kal Iun Eurinus vel Auster cum pluvia XIIII Kal Iun Sol in Geminos introitum facit XII Kal Iun Suculae exoriuntur septentrionales venti nonnumquam Auster cum pluvia XI et X Kal Iun Arcturus mane occidit tempestatem significat VIII et VII et VI Kal Iun Capra mane exoritur septentrionales venti  Ab Idibus usque in Kalendas Iunias veteranam vineam priusquam florere incipiat iterum fodere oportet eandemque et ceteras omnes vineas identidem pampinare Quod si saepius feceris puerilis una opera iugerum vineti pampinabit quibusdam regionibus oves nunc tondentur et pecoris nati aut amissi ratio accipitur Item qui lupinum stercorandi agri causa sevit nunc demum aratro subvertit  Kal Iun Et IIII Non Aquila exoritur tempestas ventosa et interdum pluvia VII Id Iun Arcturus occidit Favonius aut Corus IIII Id Iun Delphinus vespere exoritur Favonius interdum rorat  His diebus si opere victi sumus eadem quae extremo mense Maio facienda sunt Item omnes arbores frugiferae circumfossae aggerari debent ut ante solstitium id opus peractum sit Quin etiam pro conditione regionis et caeli terra vel proscinditur vel iteratur eaque si est difficilis proscinditur operis tribus iteratur duabus tertiatur una lirantur autem iugera duo bis opera una At si facilis est terra proscinditur iugerum duabus operis iteratur una lirantur una iugera quattuor cum in subacta iam terra latiores porcae sulcantur  Quae ratio colligit ut per autumnum facile possint uno iugo tritici obseri modii centum quinquaginta ceterorumque leguminum modii centum Iisdem his diebus area triturae praeparanda est ut quaeque res desecta erit in eam conferatur Vinearum quoque quibus maior est modus iteratus esse debet ante solstitium  Pabulum si facultas est vel nunc vel etiam superioribus quindecim diebus qui fuerunt ante Kalendas Iunias praeberi pecori oportet A Kalendis autem Iuniis si iam defecit viridis herba usque in ultimum autumni frondem caesam praebebimus Id I
