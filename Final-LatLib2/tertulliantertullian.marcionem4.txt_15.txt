texunt nec nent et tamen vestiuntur ab ipso cuius et Salomon gloriosissimus nec ullo tamen flosculo cultior  Ceterum nihil tam abruptum quam ut alius praestet alius de praestantia eius secure agere mandet et quidem derogator ipsius Denique si quasi derogator creatoris non vult de eiusmodi frivolis cogitari de quibus nec corvi nec lilia laborent ultro scilicet pro sua vilitate subiectis paulo post parebit Interim cur illos modicae fidei incusat id est cuius fidei  Eiusne quam nondum poterant perfectam exhibere deo tantum quod revelato cum maxime discentes eum an quam hoc ipso titulo debebant creatori uti crederent haec illum ultro generi humano subministrare nec de eis cogitarent Nam et cum subicit Haec enim nationes mundi quaerunt non credendo scilicet in deum conditorem omnium et praebitorem quos pares gentium nolebat in eundem deum modicos fidei increpabat in quem gentes incredulas notabat Porro cum et adicit Scit autem pater opus esse haec vobis prius quaeram quem patrem intellegi velit Christus  Si ipsorum creatorem demonstrat et bonum confirmat qui scit quid filiis opus sit sin illum alium deum quomodo scit necessarium esse homini victum atque vestitum quorum nihil praestitit Si enim scisset praestitisset Ceterum si scit quae sunt homini necessaria nec tamen praestitit aut malignitate aut infirmitate non praestitit Professus autem necessaria haec homini utique bona confirmavit Nihil enim mali necessarium Et non erit iam depretiator operum et indulgentiarum creatoris ut quod supra distuli expunxerim  Porro si quae necessaria scit homini alius et prospexit et praestat quomodo haec ipse promittit An de alieno bonus est Quaerite enim inquit regnum dei et haec vobis adicientur Utique ab ipso Quodsi ab ipso qualis est qui aliena praestabit Si a creatore cuius et sunt quis est qui aliena promittat Ea si regno accedunt secundo gradu restituenda eius est secundus gradus cuius et primus eius victus atque vestitus cuius et regnum  Ita tota promissio creatoris est parabolarum status similitudinum peraequatio si nec in alium spectant quam cui per omnia pariaverint Sumus servi dominum enim habemus deum Succingere debemus lumbos id est expediti esse ab impedimentis laciniosae vitae et implicitae Item lucernas ardentes habere id est mentes a fide accensas et operibus veritatis relucentes atque ita expectare dominum id est Christum Unde redeuntem si a nuptiis creatoris est cuius nuptiae si non creatoris nec ipse Marcion invitatus ad nuptias isset deum suum intuens detestatorem nuptiarum Defecit itaque parabola in persona domini si non esset cui nuptiae competunt  In sequenti quoque parabola satis errat qui furem illum cuius horam si pater familiae sciret non sineret suffodi domum suam in personam disponit creatoris Fur enim creator quomodo videri potest dominus totius hominis Nemo sua furatur aut suffodit sed ille potius qui in aliena descendit et hominem a domino eius alienat Porro cum furem nobis diabolum demonstret cuius horam etiam in primordio si homo scisset nunquam ab eo suffossus esset propterea iubet ut parati simus quia qua non putamus hora filius hominis adveniet non quasi ipse sit fur sed iudex scilicet eorum qui se non paraverint nec caverint furem  Ergo si ipse est filius hominis iudicem teneo et in iudice creatorem defendo si vero Christum creatoris in nomine filii hominis hoc loco ostendit ut eum furem portendat qui quando venturus sit ignoremus habes supra praescriptum nerninem rei suae furem esse salvo et illo quod in quantum timendum creatorem ingerit in tantum illi negotium agens creatoris est  Itaque interroganti Petro in illos an et in omnes parabolam dixisset ad ipsos et ad universos qui ecclesiis praefuturi essent proponit actorum similitudinem quorum qui bene tractaverit conservos absentia domini reverso eo omnibus bonis praeponetur qui vero secus egerit reverso domino qua die non putaverit hora qua non scierit illo scilicet filio hominis Christo creatoris non fure sed iudice segregabitur et pars eius cum infidelibus ponetur  Proinde igitur aut et hic iudicem dominum opponit et illi catechizat aut si deum optimum iam et illum iudicem affirmat licet nolit haereticus Temperare enim temptant hunc sensum cum deo eius vindicatur quasi tranquillitatis sit et mansuetudinis segregare solummodo et partem eius cum infidelibus ponere ac si non sit vocatus ut statui suo redditus Quasi non et hoc ipsum iudicato fiat Stultitia Quis erit exitus segregatorum  Nonne amissio salutis siquidem ab eis segregabuntur qui salutem consequentur Quis igitur infidelium status Nonne damnatio  Aut si nihil patientur segregati et infideles aeque ex diverso nihil consequentur retenti et fideles Si vero consequentur salutem retenti et fideles hanc amittant necesse est ex diverso segregati et infideles Hoc erit iudicium quod qui intendit creatoris est Quem alium intellegam caedentem servos paucis aut multis plagis et prout commisit illis ita et exigentem ab eis quam retributorem deum Cui me docet obsequi nisi remuneratori  Proclamat Christus tuus Ignem veni mittere in terram Ille optimus nullius gehennae dominus qui paulo ante discipulos ne ignem postularent inhumanissimo viculo coercuerat quando iste Sodomam et Gomorram nimbo igneo exussit quando cantatum est Ignis ante ipsum procedet et cremabit inimicos eius quando et per Osee comminatus est Ignem emittam in civitates Iudaeae vel per Esaiam Ignis exarsit ex indignatione mea Non mentiatur Si non est ille qui de rubo quoque ardenti vocem suam emisit viderit quem ignem intellegendum contendas  Etiam si figura est hoc ipso quod de meo elemento argumenta sensui suo sumit meus est qui de meis utitur Illius erit similitudo ignis cuius et veritas Ipse melius interpretabitur ignis istius qualitatem adiciens Putatis venisse me pacem mittere in terram non dico vobis sed separationem Machaeram quidem scriptum est Sed Marcion emendat  quasi non et separatio opus sit machaerae Igitur et ignem eversionis intendit qui pacem negavit Quale proelium tale et incendium Qualis machaera talis et flamma neutra congruens domino Denique Dividetur inquit pater in filium et filius in patrem et mater in filiam et filia in matrem et nurus in socrum et socrus in nurum Hoc proelium inter parentes si in ipsis verbis tuba cecinit prophetae vereor ne Michaeas Christo Marcionis praedicarit  Et ideo hypocritas pronuntiabat caeli quidem et terrae faciem probantes tempus vero illud non dinoscentes quo scilicet adimplens omnia quae super ipsos fuerunt praedicata nec aliter docens debuerat agnosci Ceterum quis posset eius tempora nosse cuius per quae probaret non habebat Merito exprobrat etiam quod iustum non a semetipsis iudicarent Olim hoc mandat per Zachariam Iustum iudicium et pacatorium iudicate per Hieremiam Facite iudicium et iustitiam per Esaiam Iudicate pupillo et iustificate viduam imputans etiam vineae Sorech quod non iudicium fecisset sed clamorem  Qui ergo docuerat ut facerent ex praecepto is exigebat ut facerent et ex arbitrio Qui seminaverat praeceptum ille et redundantiam eius urgebat Iam vero quam absurdum ut ille mandaret iuste iudicare qui deum iudicem iustum destruebat Nam et iudicem qui mittit in carcerem nec ducit inde nisi soluto etiam novissimo quadrante in persona creatoris obtrectationis nomine disserunt Ad quod necesse habeo eodem gradu occurrere Quotienscunque enim severitas creatoris opponitur totiens illius est Christus cui per timorem cogit obsequium   Quaestionem rursus de curatione sabbato facta quomodo discussit Unusquisque vestrum sabbatis non solvit asinum aut bovem suum a praesepi et ducit ad potum Ergo secundum condicionem legis operatus legem confirmavit non dissolvit iubentem nullum opus fieri nisi quod fieret omni animae quanto potius humanae Parabolarum congruentiam ubique recognoscor exigere Simile est regnum dei inquit grano sinapis quod accepit homo et seminavit in horto suo  Quis in persona hominis intellegendus Utique Christus quia licet Marcionis filius hominis est dictus qui accepit a patre semen regni sermonem scilicet evangelii et seminavit in horto suo utique in mundo puta nunc in homine Sed cum in suo horto dixerit nec mundus autem nec homo illius sit sed creatoris ergo qui in suum seminarit creator ostenditur Aut si ut hunc laqueum evadant converterint hominis personam a Christo in hominem accipientem semen regni et seminantem in horto cordis sui nec ipsa materia alii conveniet quam creatori Quale est enim ut sit lenissimi dei regnum quod etiam iudicii fervor lacrimosa austeritate subsequitur  De sequenti plane similitudine vereor ne forte alterius dei regno portendat Fermento enim comparavit illud non azymis quae familiariora sunt creatori Congruit et haec coniectura mendicantibus argumenta Itaque et ego vanitatem vanitate depellam fermentationem quoque congruere dicens regno creatoris quia post illam clibanus vel furnus gehennae sequatur  Quotiens adhuc se iudicem ostendit et in iudice creatorem Quotiens utique eiecit et damnat reiciendo Sicut hic quoque Cum surrexerit inquit pater familiae quo nisi quo dixit Esaias Cum surrexerit comminuere terram et cluserit ostium utique excludendis iniquis Quibus pulsantibus respondebit Nescio unde sitis et rursus enumerantibus quod coram illo ederint et biberint et in plateis eorum docuerit adiciet Recedite a me omnes operarii iniquitatis Illic erit fletus et frendor dentium Ubi  foris scilicet ubi erunt exclusi ostio cluso ab eo Ergo erit poena a quo fit exclusio in poenam cum videbunt iustos introeuntes in regnum dei se vero detineri foris A quo Si a creatore quis erit ergo intus recipiens iustos in regnum Deus bonus Quid ergo illuc creatori ut foris detineat in poenam quos adversarius eius exdusit suscipiendos a se si utique magis in adversarii bilem  Sed et ille exclusurus iniquos sciat utique creatorem illos detenturum in poenam aut non sciat oportet Ergo aut nolente eo detinebuntur et minor est illo qui detinet cedens ei nolens aut si vult ita fieri ipse ita faciendum iudicavit et non erit melior creatore ipse auctor 
